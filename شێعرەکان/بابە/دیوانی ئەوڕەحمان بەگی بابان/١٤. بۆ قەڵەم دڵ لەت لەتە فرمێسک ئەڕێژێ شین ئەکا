شاعیر: بابە
کتێب: دیوانی ئەوڕەحمان بەگی بابان
سەرناو: بۆ قەڵەم دڵ لەت لەتە فرمێسک ئەڕێژێ شین ئەکا
لەبارەی شێعر: بۆ چل ڕۆژەی پاش کۆچی دوایی ئەدیبێکی ناوداری کورد (پیرە مێرد) بێژراوە. - ١٩٥٠/٦/٢٠

بۆ قەڵەم دڵ لەت لەتە، فرمێسک ئەڕێژێ، شین ئەکا؟
خامە بۆ خامۆشە ناڵەی بێسەدا ئەسرین ئەکا؟

ئیستعارە و قافیە بۆ مەیلی ڕووپۆشین ئەکا
ئەھلی عیرفان و ئەدەب، بۆ گریەیی خوێنین ئەکا

شینی تۆیە یادگاری دەوری ڕابردووی بەبان!
دڵبریندارن لە کورد قەومی کورد، پیر و جوان

تۆ بە عەسرێ عومرەوە لاوێکی عەسری بیستەمی
مەجلیس ئارا، نیکتەگۆ، حازرجواب و ھەمدەمی

نەشری خامەت شاھیدە، بۆ شیعر و ئینشا مولھەمی
موعجیزەی عەسری حەدیس و خاریقەی دەوری جەمی

یادی کۆنی قەومە جێی دایتێ لە گردی یارەدا
ئاخری ناشتت لەناو جەرگ و دڵی سەد پارەدا

پەندی پێشینانی تۆ سیحری حەڵاڵی کوردییە
نەسر و نەزمت سەھلی مەمنووعە نەزیری ھەر نییە

بیر و فیکری نازک و وردت خوایی و وەھبییە
وێنەیەکی بەرز و ڕووناکی زمانی میللییە

نامرێ بابە بە شیعری تازە و ڕەنگینەوە
تەرجەمەی بەیتی مەم و زین، مێژوویی بە نگینەوە