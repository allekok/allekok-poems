شاعیر: هێدی
کتێب: کاروانی خەیاڵ
سەرناو: ژوان
لەبارەی شێعر: ١/١/١٣٦٦ی هەتاوی (مانگی ٣ی ١٩٧٨ی.ز) - کەرەج - لەلایەن بەڕێزێکەوە بە ئای‌پی: ٨٣.١٢٠.٤٠.٤٥ نووسراوە. - @kurdica

ناڕژێ ئەسرینی من هێندە، ئەگەر دڵ داکەوێ
ماڵی دڵ وێران بێ، ماڵ‌وێرانی کردم، ناسرەوێ

هێندە بێزارم، دەڵێم دڵ هەر لە سینە بێنمە دەر
تا بزانێ من نەبێ، ئەو ئاگرە کەس نایەوێ

باشە چاو تێبینە دەیڕێژێتە داوێنم، دەنا
گەنجی فرمێسکم هەموو تێدا دەچوو لێرە و لەوێ

بەژنی تۆ گەر سەروە، سایەی خۆت لەسەر من کەم مەکە
ڕووت ئەگەر ڕۆژە عەزیزم مەیگرە، با دەرکەوێ

دەفتەرم پڕ کردەوە ئێستەش دەلیلی وام‌نییە
فەرقی پێ‌دانێم لە بەینی خاڵی تۆ و خاڵی کەوێ

گەر پەرەنگی گوارەکەت ئاوا نەلەرزێ لەو سەرە
دەرفەتێ بۆ ماچ و کوڵمە گەزتنێ دەست ناکەوێ

من دەڵێم دڵ کۆرپەیە، با لای‌لایی بۆ بکەم
ئەو بە شیعری من کوڵی هەڵدەستێ، ئیتر ناخەوێ

هەر دەبوو ڕۆژی هەوەڵ من دوو دڵم بێ و یەک زمان
تا لە ماڵێک‌دا ئەڤین و ئاوەزم نەبنە هەوێ

بسکەکانی تۆ گوڵم! لاجانگی تۆیان گرتووە
بەو هەناسە ساردە خۆ من ئەو تەمەم پێ‌ناڕەوێ

من بە یادی تۆوە گۆشێک و خەیاڵێکم بەسە
سووڕی ئەو چەرخە ئەگەر نەمخاتە گێژی گێژەوێ

دوور لە خەڵکی دەس لە ئەستۆی یەک دەکەین ئەمن و خەیاڵ 
کەس ئیتر بەو ڕازە نازانێ کە من لەو چم دەوێ

گەر بەڵێنم لێی بوێ دووبارە بۆ ژوانێکی‌تر
پێم‌دەڵێ شەوگار درێژە کوێ بڵێی من دێمە وێ

من لە سایەی زولفی تۆوە ڕۆژی ڕووناکم نییە
شیوەنم جا تازە کەڵکی چی هەیە نیوەشەوێ

تۆ پەژارەی چیتە «هێدی» دڵنیابە چارەنووس
چاوەڕێتە، ڕۆژێ هەردێ کوردەواری سەرکەوێ