شاعیر: کامەران موکری
کتێب: زەبری ھۆنراوە
سەرناو: نایاب
لەبارەی شێعر: ١٩٥٩

لە ژوورێکا خنجیلانە
کام شت، نایابە، هی دەگمەن

کام پێخەف و خشڵ جوانە
هەمووی بە ڕێکخراوی هەن

***

لەم ژوورەدا قەترەی ئەسرین
ڕژایە سەر ڕوومەتی پان

ژنی شۆخ دڵ ئاگرین
بە خۆر دەستی کرد بە گریان

***

جوان بوو، کەمەری شل و مل
پووزی وەکو شووشە وابوو

سەر سنگ، بەر گەردن، شان و مل
هەموو جوانیەکیان تیا بوو

***

گریا ئەو شۆخە، گریانێ
تەزووی ئەڕشتە ناخی گیان

بەڵێ لەشێ، دڵێ، گیانێ
شەیدا بوون بۆ تامی ژیان

***

لە پڕ قیژانی و بانگی کرد
بۆچی منیان بە تۆ داوە؟

بە پیریت شادیی دڵم مرد
ئەم چاوە ئەم قژە خاوە

***

ئەم لەشە ئەم کوڵمە سوورە
ئەم گەردنەی وەک بلوورە

***

لەبەرچی بمرن بە تەنیا
ئەی دڵ هەتا ماوی بگری

فریشتەی دڵداریی گریا
کە گریا ژنی وەک پەری