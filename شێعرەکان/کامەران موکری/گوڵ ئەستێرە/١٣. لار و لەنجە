شاعیر: کامەران موکری
کتێب: گوڵ ئەستێرە
سەرناو: لار و لەنجە

ئەی لار و لەنجە، تۆ تەلیسمێکی
تەزووی ئاگرین ئەنێیتە خوێنم

وەک وروژمی تیر، دڵم ئەپێکی
ئەرێ کچی شۆخ چۆنت بدوێنم

***

تا، ئەو ئاگرە، لەناو لەرینی،
سنگی نەرما بێ ئارام ناچێژم

کاتێ کە قۆڵی شل ئەجووڵێنی
نم نم فرمێسکی تاسەم ئەڕێژم

***

کاتێ ئەتبینم، سەرنجی چاوم
ئەچەقێتە سنگ، پێستی ناسکت

لانکەی ئاواتی دڵەی سووتاوم
ئەجووڵێتەوە، لەگەڵ باسکت