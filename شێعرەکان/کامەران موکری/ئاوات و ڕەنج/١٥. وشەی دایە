شاعیر: کامەران موکری
کتێب: ئاوات و ڕەنج
سەرناو: وشەی دایە

تریفەی مانگ ڕژایە ناو،
ئەو چاوانەی پڕلە ورشەن

وەک کانیی بەهاری پاراو
بوون بە شیرین ترین دیمەن

***

وتی لە مانگ و خەرمانەی
جوانتر هەیە، کاتێ سرووشت

ئەوهەموو تریفە جوانەی
ئەکاتە باخەوە بە مشت

***

وتم: لەو چاوانە تایە
دواسەلیقەی هونەری جوان

نە مانگ ئەو جوانیەی تیایە
نە ئەستێرەی گەشی بەیان

***

بەڵام کاتێ کۆرپەکەم
وشەی دایەی لەدەم هەڵات

چرپانی خۆشەویستەکەم
گوێت لێ بێ لە نەغمەی ئاوات

***

کە باوەشی پیا کرد وتی:
هەر تۆی دیمەنی جوانت بێ

بە وشەی ڕەوان و پەتی
«دەک دایە بە قوربانت بێ»