شاعیر: ئێقباڵ محەمەدی
کتێب: ئاسمانی خەیاڵ
سەرناو: بۆ کرماشان
لەبارەی شێعر: بەبۆنەی بوومەلەرزەی پارێزگای کرماشان. ساڵی ١٣٩٦ هەتاوی

بۆچی بگریم؟ ئەو هەموو خەمخۆرە بزێوە
وان ڕوو لە وڵاتی بێستوون گشتی بەڕێوە

وا لەرزی دڵی ئەزگەلە و قەسر و سەری پێڵ
جێ پێی دەغەز و درزە لە هەوراز و نشێوە

 هەرچەن هەموو ماڵان وشەقامی شەق و زامە
وەستانی مرۆڤی هەرەبەرزی وەکوو کێوە

ڕووخان نەبووە هۆی ورەبەردان لە دڵی کەس
 ئەی خۆری هومێد! بۆ گەلی چەوساوە دە بێوە

 پاڵپشتی ، کۆمەک، یاری دەریی خەڵکی وڵاتم
دەرمانی هەموو زامە لە هەر شار و لە دێوە

 ناترسێ لە ئەنفال و ڕمان و شەڕ و کوژران
کورد داویە بەڵێن تا دەمی مردن ها بەپێوە

 ئەم خاکە ئەگەر جارێ بەقین بێت و بلەرزێ
 ناگۆڕیێ بە جەننەت ، کە لە دڵ گەوهەر و زێوە

دڵ ڕوونە، کە کورد بەم هەڕەشە ناچێ لەمەیدان
ڕۆژانیی نوێی یەک لە دوای یەک ها بەڕێوە.....