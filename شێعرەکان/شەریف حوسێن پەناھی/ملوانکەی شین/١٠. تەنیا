شاعیر: شەریف حوسێن پەناھی
کتێب: ملوانکەی شین
سەرناو: تەنیا

خانووی ساردم کش و مات
بۆنی بێدەنگی ئەدات

لە شوێنی پیری رێبوار
چاوم بڕیوە دیوار

جارێ هەتا ماوەی دێر
گوێ دەگرم بۆ کاتژمێر

هاتوچۆی عەقرەبەکان
وەک رێبوارانی زەمان

یەکێ گورج و یەک هێمن
رێگای عومرم دەپێون

بە ناوەدڵ ئەمەوێ
بەڵکوو دەردێ بسرەوێ

پەنا بەمە پێنووسم
بیرەکانم بنووسم

من کێم و لە کوێم و چیم؟!
تا کەی و بۆچی دەژیم؟!

جارێ قاقای پێکەنین
بە دنیا و ئاسمان و ژین

جارێکیش بوغزی گریان
بۆ ماوەی خۆ خەڵەتان

خەمبار و بێدەنگ و باس
خەیاڵاوی و کەساس

هیچ ئاهەنگێ نایێتە گوێ
بەحری بێدەنگی بشکێ

****

خانووی ساردم کش و مات
بۆنی بێدەنگی ئەدات

****