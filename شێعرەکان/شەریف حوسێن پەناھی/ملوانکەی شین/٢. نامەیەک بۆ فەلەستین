شاعیر: شەریف حوسێن پەناھی
کتێب: ملوانکەی شین
سەرناو: نامەیەک بۆ فەلەستین

ئەی سەرگەردانی مانوو
لێقەوماوی بێخانوو

ئەی ماڵ و منداڵ لە کۆڵ
ئاوارەی نیشتمان چۆڵ

ئەی برای فەلەستینی
کەی مافی خۆت ئەستێنی؟

ئەی باڵندەی بێ هێلان
ئەی وەیلانی بەستەزمان

لەو دەشت و دۆڵ و کێوە
دوو کۆڵ ئەبەیت بە رێوە

کۆڵێ ماڵ و منداڵت
تەزاندوویەتی باڵت

کۆڵێ خەمی وەیلانی
دڵت گرتوویە شانی

بارت قورس و پێ پەتی
رێبواری رێی مەینەتی

ئاخۆ خەمی نیشتمان
پێت قورسە یا کۆڵی شان؟!

ئەی فەلەستینی هەژار
وێڵی دەستی ئیستیعمار

رۆژێ دەبێ خەباتت
بێنێتە دەس وڵاتت

ئاخۆ ئەو رۆژە کەی بێ؟
ئاخۆ ئەو رۆژە کە بێ؟!

***
ئی باڵندەی بێ هێلان
ئەی وەیلانی بەستەزمان
***