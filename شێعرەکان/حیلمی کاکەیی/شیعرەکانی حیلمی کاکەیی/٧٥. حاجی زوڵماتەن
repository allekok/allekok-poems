شاعیر: حیلمی کاکەیی
کتێب: شیعرەکانی حیلمی کاکەیی
سەرناو: حاجی زوڵماتەن
لەبارەی شێعر: بۆ مام موحەممەد دەروێش عەلی

حاجی زوڵماتەن ...
سەراسەر دونیا یەکسەر زوڵماتەن

ئەهل هەق تەمام گشت بێ بەراتەن
ئیدارەی زوخاو دەورمان ئیحاتەن

دەلیل بەر هەق دیدەم نەڕاتەن
ڕۆشنایی دڵم هەر تۆم قنیاتەن

ئەی دونیای فانی ئاخر مەماتەن
لزووم حورمەت وەقت حەیاتەن

ئەهل هەق مەعلووم پڕ زەڕە و زاتەن
ڕۆح ڕەوانم مەڵڵا فیداتەن

زاتێ وێنەی تۆ جە دونیا قاتەن
یارستان پەیوەست گشت وەیەک چاتەن

واردەی مونکیران قەند و نەباتەن
خۆراک یاران زەهر و فەتاتەن

وەعدەی نەزدیکەن وەخت هەی هاتەن
کاک حاجی، مەڵڵا، فیدای خاک پاتەن

پەی ماڵ دونیا وەچی هەراتەن
بارکێش حەماڵ تەمای کراتەن

مەڵڵای خۆش سوخەن عەجەب خەیاتەن
غەلغەلەی ئاشووب تورک چەنی تاتەن

ئەی مەڵڵا مەراق پوختە کاڵاتەن
شەوق دینداری عەجەب حاڵاتەن

پەرێ بیماران گفتار شفاتەن
پەی ڕاگەی یاری شەوق و سەفاتەن