شاعیر: حیلمی کاکەیی
کتێب: شیعرەکانی حیلمی کاکەیی
سەرناو: حاجی گیان گەوهەر
لەبارەی شێعر: بۆ فەقێ حەمە حەیدەر

حاجی گیان گەوهەر ...
سەڕاف سوخەن ساحێب گەوهەر

نیگەهدارت بۆ یەزدان سەروەر
دەرەجەت بەرز بۆ جەی سەر و جەو سەر

یاوا وە دەستم نامەی بۆ عەنبەر
وانام سەراسەر نیام وە بان سەر

غوڵام موخڵیس زات شا حەیدەر
ساحێب خەزێنە یاقووت ئەحمەر

ئومێدم هەنەن وە حەیی داوەر
وەخاک و پای تۆ بوەخشۆم یەکسەر

ئوستاد موخڵیس ئەی بەندەی کەمتەر
پیاڵە بنۆشای جە ئاب کەوسەر

موعین فەقیر قەوم و برادەر
جان فیدای پەرێ ڕاگەی ... ەر

یاڕەب جەی دونیا نەوینی زەرەر
فریاد ڕەسمانەن دەلیل ڕەهبەر

پۆڵاد پەرچین بای جەی دونیای خەتەر
چەنی یارستان یاری نامەوەر

بەعزێ خەیاڵات مەیۆم وەنەزەر
عەجەب سینەمان حاڵات بەشەر

برا بێ پەیەن ئەی بەحر بێ دەر
سەد هەزار کەشتی مەگێڵۆ بێ سەر

وە مەودای تەوەر سەر نووک شەشپەڕ
جەرگ مونکیران شەق مۆ وەتەوەر

هەرچییەک نویسیان چە سەبتی دەفتەر
مەبۆ بوینی ئەر خێر بۆ ئەر شەڕ

پەنامان وەزات خالیق ئەکبەر
نیگەهدارتان بۆ نەجامەی بەشەر