شاعیر: حیلمی کاکەیی
کتێب: شیعرەکانی حیلمی کاکەیی
سەرناو: برا گیان سەلام

برا گیان سەلام ...
سەلامم هەنەن هەزاران سەلام

وە فیرقەی سادات مام و خاس و عام
نیگادارتان بۆ حەیی لایەنام

یاوا وە دەستم نامەی خۆش مەشام
عاجز و مەحزوون جە کەردەی نەفام

دۆعا گۆتانم جە سوب تا وەشام
بێزارم جە دەست نوتفەی ناوەکام

عەزیزم کەی بۆ بنیشی وە لام
غوسەی دەروونم بەرشۆ جە ئالام

فیکر و عەقڵ و هۆش نەمەندەن چە لام
ئۆمێدمان هەنەن بیاویم وە کام

کەی ڕەوشەن مەبۆ ئەی شەب ظەلام
دڵمان ڕەوشەن بۆ جەی وەقت و ئەیام

کاسە پڕ بییەن نەدارۆ دەوام
پەنامان هەنەن وە ڕەجای ... م

یە ئەمری هەقەن زوبدەی ئەلکەلام
جەزای فراوان جەم بەستەن چە لام

ئەمر یەزدانەن نا عەدلەن حوکام
ئەهل هەق تەسلیم بییەن وە نەفام

چ تەور تەحریر کەرد دائیرەی ئەقلام
ئەر غەم ئەر بەڵا ئەگەر شادوکام

مەبۆ ڕازی بین دڵ گێرۆ ئارام
ئەی دەورەی فانی زوو مەبۆ تەمام

یەزدان جەی کارە حیکمەتێ دارۆ
هەقمان مەستانۆ فەردا یا ئارۆ

خودا عادلەن شکێ نەدارۆ
لازم هەق وەدەست هەقدار بیاوۆ

موفەشق بییەن شیرازەی فیکرم
بێ شەوق و بێ زەوق مەحرووم چە زیکرم

جە عەلی سەرای سەیید موحەممەد
جواب شیعرم پەی بکەرە ڕەد

یا هەق نەیۆنێ وە ڕاگەت هیچ بەد
نیگادارتان بۆ واحد الاحد

ڕاگەی موستەقیم بابۆ چەنی جەد
مەبۆ بگێریم دەروون موعتەمەد

کیانام پەیت نامە برای موعتەقەد
باقی والسلام یا عەلی مەدەد