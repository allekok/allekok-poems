شاعیر: حیلمی کاکەیی
کتێب: شیعرەکانی حیلمی کاکەیی
سەرناو: فەقێ قەلیلەن
لەبارەی شێعر: بۆ مام موحەممەد

فەقێ قەلیلەن ...
جەی وەخت و زەمان دیندار قەلیلەن

ئیدارەی ئەی وەخت تەمام گشت حیلەن
دەستگای هەقیقەت چون بار فیلەن

ڕوئیەی دیانەت شەرت و ئسویلەن
نێکان دەروون ڕێش بارشان ئەقیلەن

یە چەندێ وەختەن کارمان تەعتیلەن
فیرقەی یارستان ئەسیر و دیلەن

یاهەق جە دەرگات یە چۆن قەویلەن
مونکیران دڵشاد نێکان سەفیلەن

پەرێ قەرز و وام خودا کەفیلەن
شای هەژدە هەزار خالیق وەکیلەن

یار دڵ تەیار بێ قال و قیلەن
دەروێشان پەی هەق گشت ئاراگێڵەن

باغچەی دەروونمان بێ ئاو و بێڵەن
زوبانمان لەنگەن حەرف بێ تەفسیڵەن

چەممان ئینتیزار ڕای کۆچ و خێڵەن
قەیس ئاسا ساکن چە کۆی دوجەیلەن

یە ئەمر وێشەن سەر چەشمە لێڵەن
پەی جیفە مەردم هەر چە تەعجیلەن

عاقیبەت دەوران پەی ڕەوشەن زێڵەن
یار قەدیمان خاوەن هەسیڵەن

چە سەبت تۆمار وەعدە تەکمیلەن
مونکیران وەتەوق زەنجیر تەحمیلەن

جە لای خاوەندکار یەکسەر تەحلیلەن
نێک و بەد جیهان گشتش وسیلەن