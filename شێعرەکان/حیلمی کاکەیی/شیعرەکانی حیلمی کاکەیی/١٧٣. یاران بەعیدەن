شاعیر: حیلمی کاکەیی
کتێب: شیعرەکانی حیلمی کاکەیی
سەرناو: یاران بەعیدەن

یاران بەعیدەن ...
ئەدەب و ئەرکان نەی جا بەعیدەن

بێ شەوق و بێ زەوق دڵ نائومیدەن
پەنامان وە زات رب المجیدەن

فەرد خۆش مەقال تازە جەریدەن
زەمانە وەیتەور هیچ کەس نەدیدەن

سەردارمان بێ بەر چون دار بیدەن
مەجهوولان مەشغوڵ عیفەت دڕیدەن

نەقڵ خانەم کەرد وە عارەب کۆیی
گوایە خەڵاس بیم چە ڕەنجەڕۆیی

مەلا موحتاج بی وەقومە دۆیی
لە دەست سەگ خۆڕی حەیامان ڕۆیی

دوو کومەڵ کەستەک چەلام مەکەم جەم
خەریک سەگ قاودان تا وە سوبح دەم

حەتتا بەیانی بە وێنەی ناطوور
خەریکم چەنی کەلبان غروور

سەد دادم چە دەست سەگ مام موتورزا
پەرێمان بییەن وە بەڵا و قەزا

ئافەرین موختار پەی فیکر و ڕایت
یەک گاوەلێ سەگ کەردەنت هایت

شغلنا چروک ما مثل گبل
مختار القریة یدور حبل

جارێ مەوەرۆ سفرە چەنی نان
جارێ دەستە سڕ جە تۆش نان برژیان

خاو لێم حەرامە سوقان مەکەن بەهانە
حەوشەمان بییەن وە قەساو خانە

سەد دادم چە دەست سەگ ماڵ شیکە
زخیرەی مەڵڵا مەکۆ یەک تیکە

وەخیمەن ئەنجام کەشکمان فەریکە
نی دەور و زەمان مەڵڵا خەریکە

بە غەیر جە کەلبان هامسای ڕاس و چەپ
بێزارم چە دەست ڕاویار و ...

دەروێش و غەریب، عەتتار و بەقاڵ
وەبێ پەرس و جۆ تاو ئەدەن وە ماڵ

ئەڵبەت نیانم موسافر خانە
سەد دادم چە دەست قەوم و بێگانە

حەوشەمان وێنەی ئەشەگ مەیدانەن
تاڵعم بێ هۆش تەحتەلخریانەن

مەنزڵگای کۆپەگ چون کاروان سەرا
مەشغووڵم وەحەربیم وە هەرا هەرا

جەی قەریەی کەبیر بێ ئەسڵ و ئەساس
نەداشان پێمان یەک خانەیە خاس

خسووسی شکاتم چە دەست میللەتەن
حەیا نەمەندەن غیرەت قیللەتەن

هەر کەس نەی زەمان داشتە بۆ ئەمواڵ
هەر ئەو مەقبووڵەن نە ڕووی ماه و ساڵ

ئەر سەد عەیبش بۆ بە وێنەی غرباڵ
ما یشوف عیبه و لا یدیر بال

مەراق وە حەرام بێزار چە حەڵاڵ
دەور ناکەسەن زەمانەی دەججاڵ

گشت بی وە مۆدە حەیا پایماڵ
نە هیچ گرۆهێ نەمەندەن ئەقواڵ

ئەگەر چوار کەس دەست بدۆ وە وەر
دیوار حەوشەم ئیکمال کەن یەکسەر

یەک قاپییە حەوش بکەران عیلاج
پەی چێش ماڵ من مەشۆ وە تاراج

هەر کەسێ مەشغوڵ ئیرادەی وێشەن
بێزار چە دیدەی مەڵڵا و دەروێشەن

نوقسانیم جە سەر ئاغا عەلییەن
سەبع سەهمگین چە عام بەللییەن

تەماکۆم جە سەر ئاغا سەلاحەن
لە گشت خسووسێ مەڵڵا موباحەن

جوزئێ قسووریم چە سەر یارانەن
قەوم بێ باوەڕ فیرقەی مارانەن

قیطعەی کاکەیی فیرقەی قەو ...
داران ێەک مەڵڵا ئەویش ڕووت و قووت

ئاغا فراوان ڕەعیە بێ شومار
حەیفەن مەڵڵاتان ببۆ دڵ ئازار

فائیدە نەدارۆ تەطویل کەلام
موختەسەر خاسەن ئەی ئەهل ئیسلام

نەواچان ئینە عەقڵ جافییەن
وە مەرد دانا حەرفێ کافییەن

زەمانەی زەندیق دەور ناکەسەن
چەلای مەجهوولان گفتەم عەبەسەن

یە مەڵڵا واتەن تاڵع بێ فەڕەن
ساکن مەنزڵ فەرەجە کەڕەن