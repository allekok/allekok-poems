شاعیر: مەزڵووم
کتێب: دیوانی مەزڵووم
سەرناو: حەکیمی دەردان
لەبارەی شێعر: نەخۆشی مردن

حەکیمی دەردان ...
شیفا بەخشی کوول دەردی بێ دەرمان

لە وەقتی حاڵەت مەرەزی مەوتا
بگە بە هانام کەریمی یەکتا

پەناهم بە تۆ پادشای مەنان
قەترەیێ ڕەحمەت دەریای بێپایان

بەڵکوو خەلاس بین لە هەموو دەردان
مەحفوزمان بکەی لە سەلبی ئیمان

دیسان لە دەستی شەیتانی لەعین
نەجاتم بدە پادشای موعین

بەڵکوو دەربچم لە دونیای فانی
بە ئیمانەوە بۆ جاویدانی

هەم بە ئاسانی دەربچێ ڕۆحم
تۆبە بێ خوا تۆبەی نەسوحم

قەومان و خۆیشان هەریەک لەلایە
شین و گرین و هەر واوەیلایە

منیش هیلاکم لە تاو دەردی خۆم
لە ئیشی نەزع و حاڵی مەرگی خۆم

تکایە عەشرەت بۆ من قەت مەگری
هەر کەس بۆ حاڵی مەرگی خۆی بگری

هەموو کەس ئەمرێ یەقین و مەعلووم
منیش بەڕێوەم زەعیف و مەزڵووم