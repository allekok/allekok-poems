شاعیر: مەزڵووم
کتێب: دیوانی مەزڵووم
سەرناو: پادشای غەفوور
لەبارەی شێعر: کفن و دفن

پادشای غەفوور ...
ڕەحمان و ڕەحیم، پادشای غەفوور

هیوام بە تۆیە، حاکمی مەحشەر
قەڵەمی عەفووم بدەی لە دەفتەر

وەقتێ کە مردم، گیانم لە دەس چوو
قەوم و خوێشانم هەموو مەئیوس بوو

کفن ئەکڕن بەقەدەر باڵام
بە دڵی حەزین بە جەرگی پڕزام

مەلا بانگ ئەکەن بە ئەسرینەوە
بۆ سەر مەیتەکەم بە گرینەوە

لیباس و بەرگم لائەبەن یەکجار
تەختەشۆر دێنن بە چار و ناچار

وەقتێ کە شۆرام من بە تەمامەت
ئەیکەن بە بەرما بەرگی قیامەت

مەلا ئەخوێنێ نوێژ لەسەر مەیتم
گشت بەڕێی ئەکەن تەرم و تابوتم

جگەر بریانم وا بوومە قەقنەس
فریام بکەوە خودای فەریاد ڕەس

سوار ئەبم لەسەر پشتی ئەسپیدار
چوار پێی ئەسپەکەم ئینسانی ڕۆحدار

ئەمبەن بۆ قەبران خەیلێ بە تەعجیل
لەوێ دامئەنێن سەرسام و زەلیل

ئەمخەنە قەبر بە ئەڵڵا ئەڵڵا
ئایات ئەخوێنن لە کەلامولئەڵڵا

مەلا بانگ ئەکەن تەلقینم ئەکا
مەر خوای غەفوور ڕەحمم پێبکا

تەسویەی قەبرم ئەکەن بە هەمووان
بەجێم ئەهێڵن قەومان و خوێشان

مەزڵووم یش بە دڵ یەک ڕجا ئەکا
هەمووتان بڵێن خوا عەفووی بکا