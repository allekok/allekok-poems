شاعیر: مستەفا بەگی کوردی
کتێب: دیوانی کوردی
سەرناو: ئەو سەرە بۆچی بە دایم پڕ لە عەشقی یار نەبێ

ئەو سەرە بۆچی بە دایم پڕ لە عەشقی یار نەبێ؟
ئەو دڵە بۆچی بە دایم عاجز و غەمبار نەبێ؟

بۆ دەڵێن عاشق کەسێ لاف و گەزافێ لێ بدا؟
تا لە سەر گۆنەی نیشانەی جێگە گەزتەی مار نەبێ

هەرکەسێ بێت و بڵێ من عاشقم باوەڕ مەکە
تا بە پەیکانی موژەی مەحبووبەکەی زامار نەبێ

دڵ بە مەحبووبە مەدە مەششاتە گەر بێ و حیلەباز
ئەسمەر و قەد عەرعەر و خونخار و چاو بە خومار نەبێ

گیان فیدای مەحبووبەیێ بێ دڵنەواز و حاڵزان
هەمدەمی ناکەس بەچە و هەم سوحبەتی ئەغیار نەبێ

قەدری عاشق کەی دەزانێ چونکە تفڵە و بەدخووە؟
تا خەتی موشکین لەسەر سەفحەی ڕوخی ئیزهار نەبێ

ئەو جەفا و جەورەی کە کوردی لەو نیگارەی چەژتووە
سەد کە بێعار بێ دەبێ بۆچی لە ڕوح بێزار نەبێ؟