شاعیر: شێرکۆ بێکەس
کتێب: تریفەی ھەڵبەست
سەرناو: ئێوارەی غەمگین

خۆرنشینی ئاسۆی بەهار
لە خوێناوی ئاوابوونا

وردە وردە ئەچێتە خوار
کڵپەی دوایی لە دەروونا

ئەسوتێنێ بۆ شەوی تار.

***

ئەڵی: بوونی ئەم دنیایە
وەکوو تیشکم ئەتوێتەوە

کام شەوقی جوانیی ڕووی دنیایە
وەک هەناسەم ئەبڕێتەوە.

***

کام بەهار زۆر شەنگ و شۆخە
کام ئاواتی دڵ قەشەنگە

کام دنیا پڕ لەخۆشییە
دوور لە ڕەنگی ڕەش پۆشییە

ئەبڕێتەوە، ئاوا ئەبێ
ڕۆژی لەناو شەوا ئەبێ

***

ئێوارەیە دنیای جوانی
وەکو ساوایەکی دڵ پاک

بزەی مژدەی سەر لێوانی
ئارامە بۆ گیانی ڕووناک.

***

منیش تەنیام لە قەدپاڵێ
سەرنجم ونی ئاسۆیە

دڵی پڕم.. وەک مناڵێ
خەیاڵی وا لەشوێن تۆیە.

***

دەروون بە ئاخی ناکامی
پەستە وەک سەیوانی ماتەم.

سروشت باوەشی ئارامی
گرتۆتەوە بۆ ئەم کاتەم.

***

ئەرخەوانی گیانی پەستم
دڵنیایی دڵم ئەکا

لەنێرگزی بیر و هەستم
هۆنراوە بۆ تۆ ڕێک ئەخا.

***

هەزاران یادی ڕابردوو
لەناو بیرما یەن و ئەچن

وەک ئەستێرەی ڕێ ون کردوو
لەهەوری خەمما ون ئەبن.

***

دە ئەی ئێوارەی خۆرنشین!
مەڵبەندی تاسەی تەنیایی

ئەی جێنزرگەی ماتەمین
لە خۆر بکە ماڵ ئاوایی!

***

منیش وەک تۆ لە ئاسمانی
نائومێدیی دڵا وێڵم

وەک تۆ بەهاری ژیانی
تەمەن کورتیی جێ ئەهێڵم.