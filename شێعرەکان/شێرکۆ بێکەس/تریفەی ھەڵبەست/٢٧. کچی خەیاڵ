شاعیر: شێرکۆ بێکەس
کتێب: تریفەی ھەڵبەست
سەرناو: کچی خەیاڵ

گیانە: کچەکەی خەیاڵی
جگەرگۆشەی خۆشەویستییم

ئازیز! تریفەی ساماڵی
مانگی تەنیا جوان پەرستیم

بووکی ناو کەژاوەی نیازی،
بەهاری خۆزگەی مرادم

جێ نزرگەی ڕاز و خوازی
داستانی عومری فەرهادم.

نەغمەی ڕەوانی بەستەکەی
جوانی ئافرەت و دڵداریی

تەلی تاری هەڵبەستەکەی
ئاوازی منی غەمباریی

هاودەمی شەوی تەنیایی
ئەم دڵە وێڵ و سەرسامەم

ڕابەری ڕێگەی ئاوایی
ئەم ژینە پەست و ناکامەم.

هۆگری وێردی زمانی
بەحەزی وەخت و ناوەختم

پرشنگی ئاسۆی بەیانی
هەڵهاتووی باوەشی بەختم.

گۆرانیی عومری شیرینی
بەخرۆشی «بیست ساڵانەم»!

لای لایەی وڕک و گرینی
دڵی نەختێ مناڵانەم

نەشئەی پڕ لە جۆشی گیانی
تینووی عەزرەتی ئارەزووم

گەشەی بەهاری ژیانی
ڕۆژانی ئێستە و ڕابوردووم.