شاعیر: بێسارانی
کتێب: دیوانی بێسارانی
سەرناو: چراغم بەختەن

چراغم بەختەن ...
بە وێم مزانوو بەختم بەدبەختەن

جە دووری باڵات زامەتم سەختەن
مزانوو بە حاڵ مەردەنیم وەختەن

ئەڵماسی دووریت نە دڵ کار کەردەن
بە سەد حەکیمان دەوا نەبەردەن

شیم وەلای حەکیم ببەرۆ دەوام
دەردی بێ زامەت هیجران سەرئەنجام

واتم ئەی حەکیم هانا سەد هانا
بکەرە دەوام حەکیمی دانا

حەکیم وات فەقیر زامەت ناچارەن
دەردت دەردێوەن زام نادیارەن

زامەتی دووریت نە دڵ کەردەن کار
سیوا جە مەردەن کەس نەبەردەن چار

سازانام حەکیم دەواش نەبەردا
دەسێو خۆڵ و خاک کەردم بە سەردا

هەردام بە سەردا پەرێ جەستەی وێم
پەرێ زامی سەخت جەی نەڕەستەی وێم

هەر دام بە سەردا پەی زامی سەختم
پەی ستارەی شووم بەدبەختی بەختم

سا کە من حەکیم نەکەردش دەوام
مەر ئەجەل بەیۆ بدەرۆ شەفام