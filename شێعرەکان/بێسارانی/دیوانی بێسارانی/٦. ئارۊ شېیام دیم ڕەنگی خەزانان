شاعیر: بێسارانی
کتێب: دیوانی بێسارانی
سەرناو: ئارۊ شېیام دیم ڕەنگی خەزانان
لەبارەی شێعر: هێنانە سەر ڕێنووسی هۆرامی: ئاکۊ مارانی

ئارۊ شېیام دیم ڕەنگی خەزانان
حاڵېشان نېیەن، ئېمە نەزانان

دیم بە تەرزەوە خەزانێ بەی تەرز
تەمام حاڵی وېش پەرېم کەردش عەرز

پەرسام یە چېشەن ئی زەردی خەزان؟
وات مەیۊم نە خاو جېیایی تەرزان

واتم من و تۊ هەر دوو جەستەمان
ئېش مەکەران زام ماران گەستەمان

تۊ جېیا جە تەرز، من جە باڵایێ
تەڕتەر جە نەرگس، سەوڵی ئاڵایێ

داخی جېیایی نەو تووڵ نەمامان
تۊ نە خاوت دی، من پەنەم ئامان