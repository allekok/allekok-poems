شاعیر: دڵدار
کتێب: دیوانی دڵدار
سەرناو: نامەیەک بۆ دڵزار (خاوەنی کتێبخانەی کۆیە)
لەبارەی شێعر: کۆیە - ١٩٤٨

دڵزار شعرەکەت، دڵزار شعرەکەت
دڵزار نامەکەی پڕ شعوورەکەت

گەییشتە دەستم لە وەختێکی وا
کافر بە حاڵم نەبیتن، خوا!

ئەڵێی شەش سەد و کسوور قەرزاری
ئایا بۆ پارە زۆر گیانە هاری؟

زرنگ و هۆڕی درهەم و پارە
بۆ من خەیاڵی خەونی بەهارە!

درهەم بزانی لە جێیێ من هەم
بەگوڕ ڕائەکا لەم چەم بۆ ئەو چەم

من پیادەم و پارە سوارە
ڕاوکەری ئەوم لە ئەم دیارە

جارجار لە دۆڵێک ئەحەسێتەوە
کە ئەچمە سەری ئەسڵەمێتەوە

گومبەتە ئەدا و بە تاو ڕا ئەکا
من بێ مەلجەء و بێ پەروا ئەکا

بەڵام ڕۆژێک دێ دەردەستی بکەم
بە پەت وەکوو سەگ دەسڕستی بکەم

چەکمە حەساری ئەکەم وەکوو شێت
ڕاکێشی ئەکەم ئەیخەمە ژێر پێت