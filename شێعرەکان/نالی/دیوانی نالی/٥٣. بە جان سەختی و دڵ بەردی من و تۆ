شاعیر: نالی
کتێب: دیوانی نالی
سەرناو: بە جان سەختی و دڵ بەردی من و تۆ

بە جان سەختی و دڵ بەردی، من و تۆ
بیعەینی هەروەکوو پۆڵا و بەردین

وەرە با ئاگرێکی وەسڵی خۆمان
بخەینە قاوی عومری دوشمنی دین

ڕەقیب و موددەعی وەک پووش و پووشوو 
بسووتێنین، کە وەک بەرقین، لەبەر قین

مەفەرموو دڵ وەکوو ئاوێنە سافە
بەڵێ بەم ئایینە بۆی بووی بە خودبین

وەرە تا عالەمی قەلبت نیشان دەم:
کەوا فەقری غینایە، مردنی ژین

تێدا ئوممێد و بیم و گریە و سۆز
بەهار و پاییز و زستان و هاوین

لەگەڵ مورغی چەمەن نالی دەناڵێ
کە یەعنی عاشق و هەم فەرد و فەردین