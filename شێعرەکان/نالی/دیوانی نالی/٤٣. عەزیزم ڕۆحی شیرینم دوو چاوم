شاعیر: نالی
کتێب: دیوانی نالی
سەرناو: عەزیزم ڕۆحی شیرینم دوو چاوم

عەزیزم، ڕۆحی شیرینم، دوو چاوم!
دەوای زامی دڵ و جەرگی بڕاوم!

ئەتۆ شا، من گەدا، دادم بپرسە
لە زوڵمی چاوی بیمارت کوژاوم

ئەگەر نەیدەیتە دەس خۆم قاتیلی خۆم
لە ڕۆژی ئاخیرەتدا بی پێناوم

دەسا لادە سەری زوڵفت لەسەر ڕووت
کە ڕووتی ڕووتم و مایل بە تاوم

لەباتی خوێنی خۆم ڕازیم بە ماچێ
دەسا بیدە هەتا زیندووم و ماوم

ئەوا نیشانەیی مەرگم عەیانە
کە من غەرقی خەم و خوێن و زوخاوم

مەکەن مەنعم لە شیوەن ئەی ڕەفیقان!
کە مەحزوون و غەمین و دڵشکاوم

لە ژینی خۆم ئومێدم قەتعە نالی!
کە سووتاوە هەموو جەرگ و هەناوم