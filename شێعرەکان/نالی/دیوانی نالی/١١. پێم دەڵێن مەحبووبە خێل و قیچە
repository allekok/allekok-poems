شاعیر: نالی
کتێب: دیوانی نالی
سەرناو: پێم دەڵێن مەحبووبە خێل و قیچە

پێم دەڵێن: مەحبووبە خێل و قیچە، مەیلی شەڕ دەکا
خێل و قیچە، یا ترازووی نازی نەختی سەر دەکا؟!

خێل و قیچە، یا بە غەمزە بۆ نیشانەی دڵ بە چاو
مەیلی ڕاست هاوێتنی موژگانی دڵ پەی‏کەر دەکا؟!

چاوی هەم‏ڕەنگی گوڵی، مەستی شەو و ڕۆژن مەدام
یەک لە نەشگوفتەی بەنەفشە، یەک لە نەیلۆفەڕ دەکا

عەکسی چاوی تۆ لە چاویدا بە خواری تێدەگەی
کەچ‏نەزەر کەی فەرقی خوار و ژوور و، خێر و شەڕ دەکا؟!

هەر کەسێ نوقسانی ڕووی باوێتە سەر ڕووی ئاینە
شاهیدی هەرچەندە رأی العینە، کێ باوەڕ دەکا؟!

کاتبی خێر و شەڕی عوششاقە، بۆ وەسڵ و فیراق،
لوتف و قەهری هەر بە جارێ سەیری دوو دەفتەر دەکا

نالی ئەو وەحشی غەزالە کەس ئەبەر داوی نەکەوت
چونکە شاهێنی دوو چاوی تیژە، دائیم سەر دەکا