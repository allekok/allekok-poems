شاعیر: نالی
کتێب: دیوانی نالی
سەرناو: ئەی قەلعەیی ماهم کە دەڵێی ئەوجی بورووجی

ئەی قەلعەیی ماهم کە دەڵێی ئەوجی بورووجی!
وەی قوللەیی دووری کە دەڵێی قامەتی عووجی!

وەک قافی زەمین قابیلی ئیکمال و تەرەققی...
وەک بورجی سەما لایقی ئیقبال و عورووجی!

ئەی ئاهووی نادیدە بە تەئسیری مەهیبی
یا گەوهەری ئەسدافی و یاقووتی دورووجی

بۆ مەجلیس و یاریی سەبەبی شەوق و سیراجی
بۆ ڕاو و سواریی عەلەمی زین و سورووجی

سەد حەیفی لە بۆ کەعبەیی حوسنت کە بەسەریا
نەججاشیی خەت هاتووە نێزیکە خورووجی

هەرچەندە دەکەن قەتعی سەرت، دێیەوە ئەی خەت
وەک (هیندووی سەححاری مەجووسی) چ لەجووجی!

تەلوینی ڕەقیبت چ بەیان کەم بە (مەقامات)؟!
مەشهوورە حیکایاتی (ئەبوو زەیدی سورووجی)!

مەعلوومە لەوێ ڕاز و خوتووری دڵی نالی
إِذْ حَلَّ بقَلْبی، وَ بِاَسْرَارِهِ نوجِی