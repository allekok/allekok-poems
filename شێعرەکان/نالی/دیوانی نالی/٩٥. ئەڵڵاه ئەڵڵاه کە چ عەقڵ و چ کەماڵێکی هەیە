شاعیر: نالی
کتێب: دیوانی نالی
سەرناو: ئەڵڵاه ئەڵڵاه کە چ عەقڵ و چ کەماڵێکی هەیە

ئەڵڵاه... ئەڵڵاه... کە چ عەقڵ و چ کەماڵێکی هەیە!
لەگەڵ ئەو عەقڵ و کەماڵە چ جەماڵێکی هەیە!

دڵڕفێنێکە لە بۆ مەدحی، سەراپایی ئەوێ
واجبە مەدحی بکا هەرچی کە ماڵێکی هەیە

ئەهلی ئەم شارە هەموو نۆکەر و ئەتباعی ئەون
یووسفی میسرە، عەجەب جاه و جەلالێکی هەیە!

گەر خەیاڵی دەهەنی بێنمە نێو ئەم غەزەلە،
دێن دەڵێن ئەم غەزەلە وردە خەیاڵێکی هەیە!

خەتی سەبزی لە کەناری لەبی، نالی! هەروەک
خزری زیندە لەسەر چاهە، زولالێکی هەیە