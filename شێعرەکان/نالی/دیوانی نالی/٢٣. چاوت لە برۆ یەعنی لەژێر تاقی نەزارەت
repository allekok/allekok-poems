شاعیر: نالی
کتێب: دیوانی نالی
سەرناو: چاوت لە برۆ یەعنی لەژێر تاقی نەزارەت

چاوت لە برۆ یەعنی لەژێر تاقی نەزارەت
بێپەردە عەیان دێتە تەکەللوم بە ئیشارەت

شایستەیی شان، لایقی مل توڕڕەیی تۆیە
نەک توڕڕەیی شاهەنشەهی و تەوقی وەزارەت

سەر خاتیمەیی حوسنی عیادەت کە نەهاتی
بارێ بگەرە فاتیحە و دەئبی زیارەت!

کێ دەستی دەگاتە بەی و ناری نەگەیشتووت
لەو تەختە کەوا ساحیبی مۆرن بە سەدارەت؟

دەسرۆکەیی هەوریی چ حیجابێکە کە تێیدا
شمسُ فلک الحُسنِ أنارَتْ فَتَوارتْ!

هەرچەندە گوناهی دەمەکەت بارە لەسەر لێو
حەددی چییە نالی کە بڵێ ماچە کەفارەت؟!