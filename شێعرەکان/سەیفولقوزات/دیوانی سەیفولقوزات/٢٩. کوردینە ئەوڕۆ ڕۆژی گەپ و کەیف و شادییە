شاعیر: سەیفولقوزات
کتێب: دیوانی سەیفولقوزات
سەرناو: کوردینە ئەوڕۆ ڕۆژی گەپ و کەیف و شادییە

کوردینە! ئەوڕۆ ڕۆژی گەپ و کەیف و شادییە
لەو نیعمەتەی کە بۆ مە ستالینە حامییە

دەستی وەدەس مە داوە، کە چیدی لەدەس نەچین
بانگمان دەکا کە ئێرە، جێگەی ئیتمینانییە

ئەو میللەتە ڕەشیدە کە یۆڵداشی وای هەبێ 
بۆ قەلع و قەمعی هەرچی ئورووپایە، کافییە

کوردینە! موژدە لێوە، کە چیدی زەلیل نەبن
میر جەعفەریش بە ئەمری وی، بۆ ئێمە هادییە

ئوستادی وا مەزن دەبێ شاگردی وای هەبێ
تەئسیری دەرس و مەشقی وییە هێندە چاکییە

جومهووری سۆڤیەتی بەدەنێکە سەلیم و ساغ
مۆسکۆی سەرە، ئەمیری لە باکۆیە چاوییە

ئەو یەکیەتی و موحەببەتی نێو ئەفسەرانی وان
سوێندی دەخۆی کە پاک برای دایک و بابییە

بۆ شارەزایی ڕێگەیی حەق ڕەهبەری یەکن
بۆ دەفعی دوژمنی وەتەن هەریەک فیدایییە

هەر کامەکی دەبینی، دەڵێی چاکیان ئەوە
دوور بن لە چاوەزارێ، ئەوەش بەختی کوردییە

هەر کەس دەپرسی «کاکە! چلۆنن لە جێگەتان»
خۆشبەخت و شاد و دڵخۆش و مەمنوون و ڕازییە

وا چاکە بۆ مە هەر چی بڵێن بەقسەیان بکەین
هەرکەس وەدووی ئەوان کەوێ بێشک نەجاتییە

مەئیووس و زیزە شاعیر و نەوزانی قەدری وی
وەک شێرەکی لە جەنگەڵی قەفقازێ یاغییە

بەیداغی سوورە ئەوڕۆکە چاوسوور و پشتیوان
کەروێشکە شێر لەکن مە، هەڵۆ وەک مراوییە

ڕووسوورە هەرکەسێ کە قزڵ ئۆردووە پەنای
بۆ مە ئەوە بەسە کە پەنای دیکەمان نییە

قوربانی پێشەوایەکی وا بۆ نەبێ حەسەن؟
ڕەفتاری چاکی وانە بە ئەمر و قسەی وییە

تەبریکی فەتحی تازە، دۆعای خێری بۆ دەکەم
بۆ ئەو ڕەفیقە گەورە کەوا بۆمە حامییە

بۆچی زمانی دایکی لە ئێمە مەنع کرا؟
ئەو هێندە، زوڵم و زەحمەت و فەرق و جوداییە

یا دەرکراوی مەوتەنە، یا حەبسی بێ گوناه
کوردێکی مەزن و عاقڵ و مەردی حیسابییە

هەر ماڵە کوردەکی کە دەچووی، دەتدی شیوەنە
ئەوڕۆکە هەر دێیەک کە دەچی سەیر و شایییە

چەن خۆشە کوردەکان! کە دەبینم بە جلکی خۆو
پشتێند و پێچ و پەستەک و چۆغە و سۆرانییە

ئەوجارەکەش نەمردم و دیتم بە پڕچەکی
شیر و دەمانچە، خەنجەر و بوڕنووی نیزامییە

قوربانو بم، وەرن ببنە دۆستی یەکتری
زۆر عەیبە ڕێگری و دزی، کارێکی چا نییە

خەڵکی دی دڵخۆشن بە جێگە و مەوتەنی خۆیان
بۆچی ئەمە نەخۆینەوە لەو چۆم و کانییە؟

هێندێکی بۆ عەراق و بۆ سمنان و دامەغان
دەستێکی بۆ شیراز، کە جێی شێخی سەعدییە

دەکرانە دیل و بوونە ئەسیری لەنێو عەجەم
هەورامی، سابڵاغی و ئێلی جەلالییە