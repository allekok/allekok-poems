شاعیر: شاھۆ
کتێب: دیوانی شاهۆ
سەرناو: کوردی مەرد ئەمڕۆ کە ڕۆژی جیلوە و جەولانتە

کوردی مەرد! ئەمڕۆ کە ڕۆژی جیلوە و جەولانتە
دەست و پێ ئازادە وەختی ھاتنی میدانتە

ڕاپەڕێ سا بێرە مەیدان! با بەسی بێ نۆکەری
تووڕی دە ئەو بارە قورسە وا لەسەر دوو شانتە!

کۆت و زنجیری ئەسارەت پاڕە کە وەک شێری نەڕ!
دایکی داماوی وەتەن وا چاوەڕێی ھەستانتە

دەس دەرە شێری زەمان و خەنجەری تیژی قەڵەم
حەق تەلەب کە! حەق ھەمیشە پشت و پشتیوانتە

ماڵ و میراتت بە ناحەق وا بەدەس بێگانەوە
چۆن ڕەوات دیوە کە خەڵقی ھاوبەش و ھاوخوانتە؟

نیشتمانی باوک و باپیرت کە کانی گەوھەرە
بۆ چی جێی سمکۆڵی ئەسپ و ھێستری جیرانتە؟

بێ ڕەزا و بێ حوکمی شەرع و مەحکەمەی ویجدانی پاک
دا بزانم چۆن بڕا ماڵت بەوەی میوانتە؟!

خەڵقی خوار و ژوور و دەورت چۆن وەھا بێ شەرم و ڕوو
پێی درێژ کێشا بەسەرتا و ساحیبی، فەرمانتە

یەک کەون یەکتر بناسن کوردە! با بەس پاش کەون
یەک نەناسین و جیایی واسیتەی فەوتانتە

بێ ئەوەی یەکتر بناسن مەبنە زیددی یەکتری!
دوژمنی ناوخۆ بزانە خەیری ھاوسێکانتە

ماڵی کورد ھی کوردە شاھۆ! مافی شەرعی خۆیەتی
نادرێ ھەرگیز بەوانەی دوژمنی خێزانتە