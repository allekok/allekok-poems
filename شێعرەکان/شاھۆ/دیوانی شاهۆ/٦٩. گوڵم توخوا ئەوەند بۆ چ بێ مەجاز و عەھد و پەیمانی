شاعیر: شاھۆ
کتێب: دیوانی شاهۆ
سەرناو: گوڵم توخوا ئەوەند بۆ چ بێ مەجاز و عەھد و پەیمانی

گوڵم توخوا ئەوەند بۆ چ بێ مەجاز و عەھد و پەیمانی؟
لەگەڵ یارانی یەک دڵ ھەر بە کینە و عیجز و عینوانی

ئەمن دادم لەدەست عینوان و حیلەی تۆ بوو ئێستاکەش
لەسەر ڕای ئەم ھەموو عینوانە ھاوڕازی ڕەقیبانی

بە شمشێری برۆت خۆت کرد بە جەللادی منی بێکەس
مەگەر لات وایە بۆ چ ئەرمەنیم خۆیشت موسڵمانی؟

لەدەس ئەم بێ مەجازی تۆیە دائیم دڵ ئەناڵێنێ
عەجەب یارێکی غەددار و غەریب و فێڵ فراوانی

سفووفی لەشکری موژگانی خوێنڕێژی شەڕئەنگێزت
ھوجومی کردە سەر ئەقلیمی دڵ گرتی بە تاڵانی

لە کاتی عیشوەدا گاھێ تەماشام کەی بە گۆشەی چاو
لەبۆ قەتڵی دڵ و گیانم خەریکی تیرە بارانی

دڵت بۆ چ وا ڕەقە دەرحەق ئەوانەی عاشقی ڕووتن؟
لەلات وایە ئەگەر خۆت وا نەبی ناڵێن لە یارانی

نەخۆشی دەردی عەشقی تۆم و وا دائیم ئەناڵێنم
بە لوتفێ تۆ عیلاجم کەی کە خۆت لوقمانی دەورانی

خوای ھێنایە حاجەت چاو بەڵەک شایق ھەتا ماوە
بە شەھدی شەربەتی لێوت دەوا کەی قەلبی بوریانی