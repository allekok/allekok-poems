شاعیر: شاھۆ
کتێب: دیوانی شاهۆ
سەرناو: وەتەن باوانی باوانم بڵێ پێم بۆ چی شێواوی

وەتەن باوانی باوانم بڵێ پێم بۆ چی شێواوی؟
ھەمیشە تەم لەسەر شان و پەشێو و دۆژ و داماوی؟

لە کام جێ کەمتری تۆ بی و خوا ئەی نووری دوو دیدەم
کە ئەتبینم لەناو ھاوشانی خۆتا پەست و بێ ناوی

بەھەشتی ڕووی زەمینی جێی گوڵ و لالە و ڕیاحینی
مەقامی حۆری عەینی پڕ لە شەھد و شیر و شەکراوی

بە جێگە و دیمەن و دەوڵەت ڕەفیقی شەھریارانی
کە ساحێب گەنجی شاراوە و مەواد و مەعدەنی خاوی

ئەوەی پێویستە بۆ پاسی سنوور و ماڵ و ئەولادت
لەناو گەنجینەتا مەوجوودە ئیتر بۆ چی ترساوی؟

کەژ و کێو و دەر و دۆڵت پڕی نەوت و زەڕ و زیوە
چەچایە ئاسن و پۆڵا و ئاھەک قیری قیرتاوی

وتی تۆ ڕاست ئەکەی من ساحبی گەنجی خوداداوم
بەڵام پیاوی ئەوێ ئەم سەروەتەم بێنێتە بەر چاوی

چ پیاوێ؟ چاو نەترساوێ، دلێرێ، مەستێ بێ باکێ
لەسەر لا مستە خاکێکی، سەری دانێ لە پێناوی

چە پیاوێ؟ فەیلەسووفی بێ، بە بیر و فیکر و تەدبیری
بەباشی قەومەکەی یەک خا، ھەتاکوو دێنە ناو داوی

چ پیاوێ؟ خوێندەوارێ بێ لە ڕووی زانینەوە دائیم
ببێتە ڕابەری کوردان، کوڕ و کچ، ئافرەت و پیاوی

چ پیاوێ؟ قارەمانێ بێ، وەکوو شێری ژیان ھەر دەم
بلەرزێ ناودڵی دوژمن لە ترسی ھەیبەت و ناوی

وتم ئەمڕۆ بەڵێ وایە بەڵام بۆ ئاخری شاھۆ
بە دوژمنیان ئەچێژێنن ھەموو ژەھراوی تاڵاوی