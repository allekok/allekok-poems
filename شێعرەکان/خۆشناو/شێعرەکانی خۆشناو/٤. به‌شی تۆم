شاعیر: خۆشناو
کتێب: شێعرەکانی خۆشناو
سەرناو: به‌شی تۆم

عاشق به‌بزه‌و لێوو مه‌زه‌ی کوڵمی گه‌شی تۆم
فه‌وتاوی دوو ئه‌برۆی که‌وانوو چاوی ڕه‌شی تۆم

جه‌رگم هه‌موو له‌ت له‌ت بووه‌ به‌و تیری خه‌ده‌نگت
قوربانی وه‌فاو لوتفو سه‌فای سه‌یری که‌شی تۆم

تاکه‌ی ده‌بێ خوێناوم به‌ئه‌سرینه‌وه‌ بسڕم
شه‌ش خانی ئومێدم، به‌ته‌مای جوتێ شه‌شی تۆم

نابینی جه‌فاکاری له‌لای ئێمه‌وه‌ هه‌رگیز
دڵداری وه‌فاداری به‌بێ غه‌لـلو غه‌شی تۆم

سه‌ربازی  سوارکاری سپای عیشقم و هه‌رده‌م
ئاماده‌ به‌خدمه‌ت له‌ ڕێگای خه‌تتوو مه‌شی تۆم

وه‌ک بولبولی مه‌ست هاتم هێلانه‌م له‌ دڵت کرد
هه‌ر کۆرپه‌یی ساواموو خه‌واڵووی باوه‌شی تۆم

قیسمه‌ته‌و بڕاوه‌ته‌وه‌ له ئه‌مدیوو له‌ئه‌ودیو
تا ڕۆژی حیسابێ دێ به‌شی تۆمو وبه‌شی تۆم