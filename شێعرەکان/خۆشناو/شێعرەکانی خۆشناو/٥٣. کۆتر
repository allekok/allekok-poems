شاعیر: خۆشناو
کتێب: شێعرەکانی خۆشناو
سەرناو: کۆتر

ڕۆژێکیان له حەوشه ی ماڵ
کۆترێکی گەردن به خاڵ

دیتم وا  دەکا ناڵه
زۆر پەرێشان ئەحواڵه

وتم : کۆتری باڵ نەخشین
بۆ کەوتووی لەسەر زەوین

وتی : بەردیان داوه لێم
شکا  باڵ و پەڕ و  پێم

منیش کۆترەکەم هەڵگرت
بۆلای باوکی خۆمم برد

باوکم دیتی برینداره
وتی: خۆم دەیکەم چاره

باڵی بردەوه جێی خۆی
تەخته و چەسپیشی دا بۆی

هەر کاتێ دەچووین بۆ گەشت
دەمان برد بۆ  دەر و دەشت

تاکوو دە شەوی تەواو
من پێم دەدا خواردن و ئاو

بەو چەند ڕۆژه چاک بۆوه
بۆ لای جووتەکه ی چۆوه

لەو ڕۆژەوه کۆتری جوان
هەر دێتەوە بۆ لامان
 
منیش دەیدەمێ  دانه
ئەفڕێتەوه بۆ لانه

کۆتر مەلی بێ زەڕه
دژ به دوژمنی و شەڕه