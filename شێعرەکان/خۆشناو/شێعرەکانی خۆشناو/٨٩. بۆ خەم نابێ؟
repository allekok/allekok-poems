شاعیر: خۆشناو
کتێب: شێعرەکانی خۆشناو
سەرناو: بۆ خەم نابێ؟

گه‌ر ده‌بینم له ‌وەڵاتم ، جحێڵه‌کان به‌بێکاری 
ده‌پێون شه‌قامی شاری - بۆ خه‌م نابێ؟

گه‌ر ده‌بینم باوکی ماندوو ، ده‌ڕژێنێ فرمێسکی خوێنی
ناتوانێ به‌منداڵ بخوێنی - بۆ خه‌م نابێ؟

گه‌ر ده‌بینم خه‌ڵکی هه‌ژار ، له‌باوه‌شی گرانی دایه‌
به‌زگی برسی قسه‌ی بۆنایه‌ - بۆ خه‌م نابێ؟

گه‌ر ده‌بینم خێڵی کۆڵبه‌ر ، له‌و ڕێگای ئاسته‌موو باریک 
ده‌کوژرێ به‌شه‌وی تاریک - بۆ خه‌م نابێ؟

گه‌ر ده‌بینم جگه‌ر سووتاو ، ته‌رمی ئازیزی هاته‌وه‌ 
وێنەی گۆچان داهاته‌وه‌ - بۆ خه‌م نابێ؟

گه‌ر ده‌بینم تازیه‌ی داران ، هه‌ر له‌ده‌وری شارستانم
دەسووتێنن دارستانم – بۆ خه‌م نابێ؟

گه‌ر ده‌بینم به‌من ده‌ڵێن : بۆخه‌م نابێ لێره‌ بڕۆ 
خاڵه‌خه‌مه‌ خه‌مان مه‌خۆ - بۆ خه‌م نابێ؟