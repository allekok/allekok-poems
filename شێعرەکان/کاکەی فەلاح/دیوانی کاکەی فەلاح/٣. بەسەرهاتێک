شاعیر: کاکەی فەلاح
کتێب: دیوانی کاکەی فەلاح
سەرناو: بەسەرهاتێک

برا! زانیومە بۆ وێرانە ماڵی
بە برژانگ خاکی بەرپێی یەئس ئەماڵی

بەڵێ گەورەم! ئەزانم پڕ بەدڵ تۆ
پەشیمانی لە کرداری مناڵی

لەناو چۆڵ و بیابانێکی گەرما
چلەی هاوینە بێ سروەی شەماڵی

کەداری سەروەکەت یادی هونەر بێ
وەکوو قومری بە ڕۆژ و شەو ئەناڵی

ئەڵێن: ڕۆژی بەسەرهاتت گەلێ دی
کەچی هەر میوەیێکی کرچ و کاڵی

بەڕەنگ زەردی خەزانێکە ژیانت
سەوز نابێ ئومێدی کشت وکاڵی

ئەڵێی: کەی دڵ بگاتە کامی خۆزگە
خەیاڵت خاوە کوشتەی کام خەیالی؟!

ئەگەرچی خۆ سەرت قاڵی ژیانە
لە بۆتەی مەینەتا پێویستی قاڵی

کە عەوداڵی بە ناو باخچەی ژیانا
بچێژە هەر لەبەر گوڵ دڕک و داڵی

ئەگەر دەرمانی دەرد زەهرێکی ڕوتە
بڵێ: شیرینە ئەینۆشم بە تاڵی

زمانی حاڵی تۆ گەرچی زوڵاڵە
بڵێ: داخی بە جەرگم خۆشە لاڵی