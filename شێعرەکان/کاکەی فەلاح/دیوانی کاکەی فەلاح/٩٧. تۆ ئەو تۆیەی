شاعیر: کاکەی فەلاح
کتێب: دیوانی کاکەی فەلاح
سەرناو: تۆ ئەو تۆیەی

کە بێ دەنگم،وا نەزانی ڕۆژانی زوو
ژیلەمۆ بووم
نەپشکۆ بووم
هێدی، هێدی، سارد بوومەوە و
ئێستە مشتێ، خۆڵەمێشی سارد و سڕم

***
کە بێ دەنگمواتێ نەگەی، سۆزی جاران
وەکوو بەچکە چۆلەکەیەک
لەبەر تۆف و کڕێوەدا
زمانی لە گۆ کەوتوە و
کەسیرەیە و، جریوەی لە بیر چۆتەوە

***
کە بێ دەنگموای بۆ نەچی، هەستی گەرمم
لەبەر گێژەڵووکەی ئازار
پلە پووشێکی پایزە و
بەدەم ڕەشەبای تووڕەوە
بێ ئارام و بێ ئۆقرەیە و
جێ چییە بە خۆی ناگرێ

***
کە بێ دەنگمگومان نەکەی
درەختی یاد و مەیلی تۆ
گەڵاکانی هەڵوەریبێ و
جارێکی تر
چرۆ لە ئامێزی نەگرێ و
ئیتر سەوز نەبێتەوە

***
کە بێ دەنگمدڵنیا بە بێ دەنگی من
دەنگە، دەنگە
ئەزانێ بۆ؟!
چونکە سۆز و
چونکە هەستی ڕاستەقینەم
پشکۆیەکە
هەرگیز بە ژیلەمۆ نابێ
خۆشەویستیم، باڵدارێکە
بە هیچ هێزێ
کەسیرە و دەستەمۆ نابێ
یاد و بیرەوەریم بۆ تۆ
درەختێکە
هەمیشە هەر گەش و سەوزە و
بێ نەمام و بەبێ گۆپکە و
بەبێ بزەی چرۆ نابێ
تۆ ئەو تۆیەی
ئەو گەوهەرەی
وەختە بڵێم ...
هیچ گەوهەرێ بە تۆ نابێ