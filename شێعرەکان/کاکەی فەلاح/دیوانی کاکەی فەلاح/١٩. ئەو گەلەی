شاعیر: کاکەی فەلاح
کتێب: دیوانی کاکەی فەلاح
سەرناو: ئەو گەلەی

ئەو گەلەی کەوا ساڵەهای ساڵ بوو
ڕێگای خەباتی پڕ دڕک و داڵ بوو

لەبۆتەی سزا و متەینەتا قاڵ بوو
لە ناکاو بەسەر دوژمنا زاڵ بوو

تازە چۆن دیل و دەست بەسەر ئەبێ
ڕۆڵەی وەک جاران دەربەدەر ئەبێ

ئەو گەلەی کەوا دوێنێ ژێر دەست بوو
شەوی ژیانی تاریک و پەست بوو

هۆی ئیستعمار و کۆنەپەرست بوو
ئەودیلەی دوێنێ ئەمڕۆ سەربەست بوو

تازە چۆن زنجیر لە گەردن ئەبێ
نیشتمانەکەی بۆ دوژمن ئەبێ

ئەوگەلەی کەوا خوێنی ڕژاوە
بەگوللە کەللەی ڕۆڵەی پژاوە

هەرگیزوهەرگیز ڕانەوەستاوە
بەرەوپێشەوە تەکانی داوە

تازە چۆن گەلی وەها قارەمان
خۆی بەخت ناکا لەسەر نیشتمان؟

ئەو گەلەی شەوی دوور و درێژ بوو
ڕێی ڕزگار بوونی هەوراز و لێژ بوو

بەرەو شەبەقی وەک «گەلاوێژ» بوو
یەک یەک برینی دڵی ساڕێژ بوو

هەرکەسێ ئەڵێ گەلی وانەبەرد
دیل ئەکرێتەوە سەری دالەبەرد

ئەو گەلەی دەردی دیلی چەشتووە
خوێن و ئارەقی زۆری ڕشتووە

دەستەی ناپاکی بێ گۆڕ ناشتووە
هەتا بەم ڕۆژەی خۆی گەیشتووە

چۆن نەڵێ خاکم کرد بە گۆڕستان
بۆ پیلان گێڕ و کۆنەپەرستان