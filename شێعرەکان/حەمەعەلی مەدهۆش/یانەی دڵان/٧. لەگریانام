شاعیر: حەمەعەلی مەدهۆش
کتێب: یانەی دڵان
سەرناو: لەگریانام
لەبارەی شێعر: ١٩٤٠حەمەعەلی مەدهۆش، یانەی دڵان (شیعر)، چاپی سێیەم - ٢٠٠٦

لەعەشقى خاڵى لێوانت بەقوربان من لە گریانم 
بەشوعلەى کوڵمى ئاڵت هەروەکو زوڵفت لەسووتانام

ئەزانى من بەدەورى کوڵم و زوڵف و گەردنى تۆدا
وەکوو بولبوا ئەخوێنم ، تا لە باخى شێوە جوانانم

بە گیان و ماڵەوە قوربانى باڵات بێ ئەڵێى سەروە
هەواڵم گەر ئەپرسى من لە باوى عەشقى جارانم

لەسایەى یادى لێوى پرش لە خەندەى تۆوە سەرخۆشم
بە خۆشى چاوى تۆوە ، بێ خەمم ، دایم لە سەیرانام

لەخۆشى و شادى یو بەزما ئەگەر چى من لە دڵتا نیم
لە ئێش و دەردو گریانا ، هەتا مردن لەگەڵتانام

ئەگەر داوا بکەم ماچێ لەسەر گۆنات ، ئەتۆرێى لێم
دڵیش بێ شەرمە ناوەستێ ، لەبەینى بێ قەرارانام

سرەوتم لانەماوە ، هەروەکو پەروانە فڕکەم دێ 
بەشەو بێدارو ئێشکچیم لەبەردەرگاى نیگارانام

بەچەشنێ عەشقى تۆ تەئسیرى تێ کردووم کە نازانم
بەشێتى یاخۆ (مەدهۆشى) لەبەردەمتا لەدەورانام

١. ئەم پارچە شیعرە لە ڕۆژنامەی (ژین) و لەکۆمەڵەی (شیرین)دا بڵاوکراوەتەوە.