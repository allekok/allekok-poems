شاعیر: حەمەعەلی مەدهۆش
کتێب: یانەی دڵان
سەرناو: تۆ
لەبارەی شێعر: ١٩٤٢حەمەعەلی مەدهۆش، یانەی دڵان (شیعر)، چاپی سێیەم - ٢٠٠٦

قوربان وەرە زوو دەس کە ملم ، ماڵ و سەرم تۆى
فەوتاوى دەسى تۆم و ، بەڵێ چارەسەرم تۆى

بەینێکە لەژێر دەستى جەفاو تەعنەیى عەشقام 
یەک دەفعە دڵم بێنەوە جێ ، خێرو شەڕم تۆى

ڕوو دەرخە ، پەچەت لابەرە ، لێو بێنەرە پێشێ
ماچێک ئەفڕێنم لە دەمت ، نەشئەدەرم تۆى

من بولبول و تۆ غونچەیەکى سەرچڵى عەشقى
ئێشکچىیە دڵ شەو کە ئومێدى سەحەرم تۆى

عەشقت کە هەموو ئان و سەعاتێک لە دڵمدا
کردوویە بە غەوغایە کەچى بێ خەبەرم تۆى

(مەدهۆش) کەوەکو شایە لەژێر سێبەرى عەشقا 
غەم لەشکرو دڵ دوشمنە مایەى زەفەرم تۆى ١

١. ئەم پارچە شیعرە لە ڕۆژنامەى (ژین)ولەکۆمەڵەى (دڵى کوڕان)دا بڵاوکراوەتەوە.