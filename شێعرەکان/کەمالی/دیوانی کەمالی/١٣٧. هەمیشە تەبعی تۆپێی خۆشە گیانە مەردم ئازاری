شاعیر: کەمالی
کتێب: دیوانی کەمالی
سەرناو: هەمیشە تەبعی تۆپێی خۆشە گیانە مەردم ئازاری

هەمیشە تەبعی تۆپێی خۆشە گیانە مەردم ئازاری
لە لام وایە لە دینی ئێوەدا باشە گونەهکاری

لە چاوما تا سبەینێ خەو ئەبەستێ مات و سەرسامم
کە چاوی مەستی نازت چۆن ئەزانێ عیلمی سەححاری

بە ئەبلەم تێمەگە ئەی گیانی شیرینم کە سەر خۆشم
بە یادی چاوی مەستی تۆیە بێزارم لە هۆشیاری

دڵم ئەو چاوە بیمارانە بردوویە بە عیشوە و فەن
لە ساغی بۆیە خۆشم نایە هەر پێم خۆشە بیماری

گونەهکارم ئەترسم خوێنی پیسم جەوهەرت بگرێ
بەسە ئەی تیغی ئەبرۆی حەزرەتی مەحبووبە خوێنخواری

قوسوورت چی لە یاران دیوە تۆ ئەی شۆخی بێ مروەت
کە بێزاری لە یار و دائیمە مائیل بە ئەغیاری!

دڵی ئەو شۆخە بەردە ئاسنە تەئسیری لێ ناکا
کەمالی بەسیە بەس شۆر و فوغان و گریە و زاری