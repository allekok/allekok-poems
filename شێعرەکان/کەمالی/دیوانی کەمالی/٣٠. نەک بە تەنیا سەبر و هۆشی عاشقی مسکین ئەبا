شاعیر: کەمالی
کتێب: دیوانی کەمالی
سەرناو: نەک بە تەنیا سەبر و هۆشی عاشقی مسکین ئەبا

نەک بە تەنیا سەبر و هۆشی عاشقی مسکین ئەبا
ئەو نیگارەی کافرە ئیمان و عەقڵ و دین ئەبا

تیرە بارانی کە کردم یار بە برژانگی وتی:
ئەم شەهیدی عەشقە بۆ مەحشەر جلی خوێنین ئەبا

بۆ تەوافی کەعبەیی ڕووی چووم بە موشتاقی کەچی
زوڵفی کافر حوسنی وا بۆمن مەحاڵی چین ئەبا؟

پەرچەمی تاتای شکاندی قەدری شەوبۆ و یاسەمین
پێکەنینی حورمەتی گوڵ شەککەر و هەنگوین ئەبا

گەر بچێتە سەیری گوڵزار و چەمەن ئەو دولبەرە
ئابڕووی گوڵخونچە و لالە و حەیای نەسرین ئەبا

داستانی عەشقی یاری من بزانن خەڵکی گەر
زەحمەتە کێ ناوی عەشقی کۆکەن و شیرین ئەبا

شاعیری کوردە کەمالی فیکری بیکر و وردی ئەو
وا ڕەواجی شیعرەکانی شاعیری پێشین ئەبا