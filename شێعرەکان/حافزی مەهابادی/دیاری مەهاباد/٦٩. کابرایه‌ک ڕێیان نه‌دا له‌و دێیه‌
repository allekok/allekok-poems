شاعیر: حافزی مەهابادی
کتێب: دیاری مەهاباد
سەرناو: کابرایه‌ک ڕێیان نه‌دا له‌و دێیه‌
لەبارەی شێعر: نووسین و ئامادەکردن: کەماڵ ڕەحمانیدیاری مەهاباد، چاپی سێیەم، ساڵی١٣٨٦، لاپەڕە ‌٩٥.

کابرایه‌ک ڕێیان نه‌دا له‌و دێیه‌
ده‌یپرسی ماڵی کوێخا له‌ کوێیه‌!

ئه‌و شۆڕه‌لاوه‌ی شێر ده‌ته‌زێنێ
له‌ داوی عیشقا موو ناپسێنێ

زه‌رد هه‌ڵگه‌ڕاوه ‌له‌تاو که‌نیشکێ
نه‌ ده‌زووه‌ بپسێ، نه‌ ده‌رزییه‌ بشکێ

شاعیر که‌ زانی قافیه‌ ته‌نگه‌
دێته‌وه ‌بیری هه‌رچی جه‌فه‌نگه‌

کۆزی کاره‌گه‌ڵ ببینه‌ ئه‌مجار
قه‌پووچک داگره‌ له‌ ماستی توێدار

که‌م ده‌کا نرخی قاڵی که‌مێ ده‌ڵب
هه‌ر بۆ خاوه‌نی خاسه‌ ماڵی قه‌ڵب

هه‌وهه‌وی سواران هیچیان پێ نه‌کرا
به‌ شڵپه‌شڵپی پیرێژن چ کرا؟

به‌ ده‌ردێکه‌وه‌ ئه‌مساڵ دوچارم 
ڕۆژێ له‌ دارم ڕۆژێ له‌ خوارم

ژینی بێ‌خه‌ته‌ر پاشایه‌تییه  
سه‌روه‌ت له‌ش‌ساغی و هێمنایه‌تییە