شاعیر: حافزی مەهابادی
کتێب: دیاری مەهاباد
سەرناو: ئه‌گه‌ر لالووت بێ له‌ که‌ڕه‌می که‌م
لەبارەی شێعر: نووسین و ئامادەکردن: کەماڵ ڕەحمانی - دیاری مەهاباد، چاپی سێیەم، ساڵی١٣٨٦، لاپەڕە ١٠١.

ئه‌گه‌ر لالووت بێ له‌ که‌ڕه‌می که‌م
بێ‌شک ده‌که‌ویه‌ به‌ر لۆمه‌ و له‌قه‌م

مەشهوورە هەرکەس بەکەم نەزانێ
پیاوەتیی زۆریش بەکەم دەزانێ

دوعای پیاوانی ژیر و بە هەستە
ئەم دەستە موحتاج نەبێ بەو دەستە

بێ هێزی خەتای ڕۆن‌نەباتییە
کەم‌خوواردن لە کەم‌دەسەڵاتییە

ئای خۆزگە شۆفار لاڵ و کەڕ بوایە
ئاوخواردنەی گورگ لەگەڵ مەڕ بوایە

له‌ زانایه‌کیان پرسیوه‌ پێشوو
زیندوو له‌ دنیا زۆره‌ یا مردوو؟

جوابی داون ئه‌و شیرن‌وتارە
مردوو له‌ زیندوو زۆرتره‌ دیاره‌

بێجگه‌ له‌وانه‌ی تا ئێسته‌ مردوون
ئه‌وانه‌ی مردووی ژنن، هه‌ر مردوون

ئەو کاتە ماڵت کرا بە پێخوست
گەورە ئاوی ڕشت، چووکە پێی ڕێخست