شاعیر: حافزی مەهابادی
کتێب: دیاری مەهاباد
سەرناو: جووتە مەم
لەبارەی شێعر: نووسین و ئامادەکردن: کەماڵ ڕەحمانی - مەلا غەفوور دەباغی (حافزی مهابادی)، ساڵی ١٣٥٤ی کۆچی ـ هەتاوی. - ئاسۆی ڕوون، چاپی یەکەم ١٣٩٤ی هەتاوی، لاپەڕە ٧٩. - دیاری مەهاباد، چاپی سێیەم، ساڵی١٣٨٦، لاپەڕە ١٠٨.

ئەی جووتە مەمت عەینی هەڵووی تازە فەریکە
فێداری دەسی تۆیە دڵم، چارەسەری کە

گیان بۆتە پەپوولێک و لە دەوری شەمی ڕووتە
تا باڵ و پەڕی، پاکی نەسووتاوە دەری کە

چاوت کە بە هاوکاری برۆت خەڵکی دەکووژێ
ئەگریجە لەپای چی لەگەڵ ئەو جووتە شەریکە؟!

دوژمن دەیەوێ تۆ بە تەڵا هەڵخەڵەتێنێ
یا جوابی بە تێڵا بدە، یا جارێ کەری کە!

ئەم هۆنەرە بێ‌چاوە کە سەوداسەری تۆیە
تاوێ وەرە دەس باوێ ملی، بەختەوەری کە