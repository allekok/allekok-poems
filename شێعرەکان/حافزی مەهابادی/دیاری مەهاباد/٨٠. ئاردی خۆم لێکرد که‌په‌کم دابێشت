شاعیر: حافزی مەهابادی
کتێب: دیاری مەهاباد
سەرناو: ئاردی خۆم لێکرد که‌په‌کم دابێشت
لەبارەی شێعر: نووسین و ئامادەکردن: کەماڵ ڕەحمانیدیاری مەهاباد، چاپی سێیەم، ساڵی١٣٨٦، لاپەڕە ١٠٦.

ئاردی خۆم لێکرد که‌په‌کم دابێشت
گه‌لێکم تاڵی و سوێری دنیا چێشت

نه‌خه‌وتووم له سه‌ر ڕێگای ئه‌م و ئه‌و
تا خه‌ونی ئاڵۆز ببینم به شه‌و

زۆرم جه‌فا دی له ڕێی دڵداری
بوومه شوانه‌که‌ی حه‌ق نادیاری

بۆیه که‌سی خۆت پێت هه‌ڵده‌کاڵێ
ڕێوی ده‌ره‌وه‌ی، شێری له ماڵێ

هه‌ر ژنێ به ده‌م پیاوا هه‌ڵشاخی
ماڵی بۆ چۆل که‌ و ڕاکه بۆ شاخی

به‌قسه‌ی ئه‌م و ئه‌و که‌س هه‌ڵنه‌تیزێ
ئاش له میزتن بێ ڕۆژێک ده‌میزێ

هه‌تاکوو که‌لـله‌م ‌ ده‌دروون له جاوی
له بیرم ناچێ ده‌ردی بێ‌چاوی

ده‌توانم ئازار نه‌ده‌م دڵی که‌س
چ بکه‌م له حه‌سوود له خۆشی تووڕه‌س!

به شان و قۆڵت بیبه‌ی بۆ کابە
پێی زیاره‌ت که‌ی هه‌موو ئه‌سحابە