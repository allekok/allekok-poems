شاعیر: ئاوات
کتێب: شاری دڵ
سەرناو: من کوتم دڵ گەر زەدەی پەنجان نەبێ و دەستی پەری
لەبارەی شێعر: نووسین و ئامادەکردن: کەماڵ ڕەحمانی - قاقڵاوا، ١٣٣٥ ی هەتاوی - (لاپەڕە ٩٥ ی چاپی ئەنیسی، لە چاپی جەعفەردا نەهاتووە)

من کوتم دڵ گەر زەدەی پەنجان نەبێ و دەستی پەری،
ڕەببی کونکون بێ، شەق و پەق بێ، لە خۆشی بێ بەری!

سەیرە چۆن نانم لەلای دڵ کەوتە ڕۆن هەر بەو قسە
ئەم وتەی بیست و کەچی خێرایەکی هەستا فڕی!

ئێستە من تەنها لە گۆشێکی جیهانا ماومەوە [١] 
بێکەس و بێدەر، هەژار و گۆشەگیر و بەڕبەڕی!

پێستەکەم مۆرانەیی تانە وەهای کون کردووە،
بردمە بازاڕی فرۆش و ما، کەچێ بێ مشتەری

'کامیل'ی بێچارەکەی بێ یارەکەی، ئاوارەکەم!
ئافەرین، تۆ چادەکەی گرتووتە دونیا سەرسەری!

١. لە دەقەکەدا وەک 'مامەوە' هاتووە کە زۆر لەگەڵ پاشماوەی ڕستەکەدا یەکگرتوو نییە.