شاعیر: ئاوات
کتێب: شاری دڵ
سەرناو: چوارینەکانی ١ تا ٦ (بابەتی فەلسەفی)
لەبارەی شێعر: (بەشێک لە لاپەڕە ٢١٠ و ٢١١ ی چاپی ئەنیسی و ٣٤٥ تا ٣٥١ ی چاپی جەعفەر)

١

هەر ئاخری هات تەمەن دەسەوجێ دەمرین
ڕێ دووره، کەچی باری گران هەڵدەگرین
ئێستاکه که زیندووین، به ژیان پێدەکەنین١
ئەوسا که نزیکی مردنین، بۆی دەگرین٢

٢

هاکا تەمەنت بگاته سەد ساڵی تەواو
ئەوکاته که خۆت دەبینی وەک لانکی شکاو
لەولاوه کەسێ دەسی به پیلت دەگرێ
لەم‌لا یەکی دی، ماوی، بەڵام ماوی نەماو

٣

ڕیشت سپییه، ددان نەماویی و نەمای
تا کەی له جیهانی فانییا هەر بە تەمای؟
کاتێ وەخەبەر هاتی له گۆڕا خەوتووی
'کامیل' ئەوه تۆی بوویەوه خاک، ئەلحەملای!

٤

 گەر خاوەنی کۆشکی شا بی و سەر بە فەلەک
هاواڵی ئەتۆ بن لە فەلەک گشتی مەلەک         
هەر هات دەمی مردنی، لە تاوی ئێشت٣
خۆ ون دەکەی و دەڕۆیە کون، چەشنی دەڵەک!٤

٥

سووڕا دژی تۆ ئەگەر فەلەک، گوێ مەدەیە!
 'هات' شاردیەوە خۆ وەکوو دەڵەک، گوێ مەدەیە!
سووڕی فرەیە، لەتۆش دەکا جارێ ڕوو٥
پشتی کە لەتۆیە، بەدەرەک، گوێ مەدەیە!٦

٦

دەخولێمەوه لەم جیهانەدا بێ‌ئامانج
دیتم که نەمان خاوەنی سەد تەخت و تانج
ئێستا به ژیانی خۆم گەشەم دێ، پاشان٧
دەگریم که ئەوەنده بۆ ژیام بێ‌قازانج!٨

١ . چاپی ئەنیسی: ژییان
٢ . چاپی ئەنیسی: بۆو دەگرین
٣ . چاپی ئەنیسی: دەمی مردنت
٤ . ئەم چوارینەیە لە چاپی جەعفەردا نابینرێت، من تەنیا لە چاپی ئەنیسیم وەرگرتووە.
٥ . چاپی ئەنیسی: سوڕی  ... دەکار جارێ ڕوو (دەبێ هەڵەی تایپ بێت)
٦ . ئەم چوارینەیە لە چاپی جەعفەردا نییە، من لە چاپی ئەنیسیم وەرگرتووە.
٧ . چاپی ئەنیسی: ژییانی
٨ . چاپی ئەنیسیی: ژییام