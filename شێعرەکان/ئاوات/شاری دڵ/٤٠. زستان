شاعیر: ئاوات
کتێب: شاری دڵ
سەرناو: زستان
لەبارەی شێعر:  (قاقڵاوا، ١٣٥٦ ی هه‌تاوی)  لاپەڕە ٢٠٦ ی چاپی جه‌عفه‌ر و ٢٢ ی چاپی ئەنیسی.‌

یاخودا زستان به‌خێرێ، چونکه‌ وه‌ک یاری منه‌!
سارد وسڕ، بێ میهر و بێ مه‌یله‌، جه‌فاکاری منه‌

ڕووی له‌ سه‌ر کوێستانه‌کان تاڵه‌، به‌ ڕق هاتۆته‌وه‌
هه‌ر وه‌کوو یار دێته‌وه‌ ماڵێ، به‌ ئازاری منه‌

به‌رگ وباری دار وگوڵزاری به‌ شه‌خته‌ کرد نه‌خۆش
هه‌ر وه‌کوو جه‌رگ و دڵ و گیانی برینداری منه‌

تک تکه‌ی گوێسوانه‌کانی وه‌ک زوخاوی من ده‌چێ
ڕه‌نگی سیخواری وه‌کوو ڕیشی سپیکاری منه‌

بۆ سپیکاری عه‌جه‌ب وه‌ستایه‌ زستان، چاوه‌که‌م!
وه‌ک خه‌می من مووی سپی کردووم و میعماری منه‌

چه‌رخی گه‌ردوون بۆ له‌سه‌ر من، به‌ختی من، نادا خولێک؟
هه‌ر له‌سه‌ر یه‌ک لاته‌نیشته‌، هه‌روه‌ها باری منه‌

   پێچه‌وانه‌ی خۆی، که‌ جاران چه‌رخ و خول بوو، کاری ئه‌و
   هه‌ر ده‌ڵێ شان و ملی کامیل وه‌فاداری منه‌!