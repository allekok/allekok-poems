شاعیر: ئاوات
کتێب: شاری دڵ
سەرناو: بەفری بەران
لەبارەی شێعر: قاقڵاوا، ١٣٥٠ی هەتاوی - (لاپەڕە ٦١ ی چاپی ئەنیسی و ٢٤١ ی چاپی جەعفەر)

سەیری، چەندە سەخت و ناخۆشە بیساتی پایزی! [١] 
سەگ لە سەرمانا تەزی، شێریش لە حاند سەرما بەزی

تەم لەگەڵ بەفری بەرانا وا سەری کوێستانی گرت
سەر بەرەوژێر، کەم‌کەمه دێوی سپی بۆمان خزی

هات گوڕەی پیاوی لەمێژینه و دڕا جلکی هەژار
کار و مەڕ هەر کاڕەیانه، بزنه‌ڕووتەش هەڵبەزی

پیر و لاو، شێخ و مەلا، هەر حەز له تەندوورێ دەکەن
ملهوڕیش دەڕوا به ئەستۆی کز، به کووڕی و مل‌کزی [٢] 

جاروباریش خۆزگه خۆ دەرخا له نێو هەور و هەڵا
ڕۆژ به ترس و لەرزەوه، زەردە به چاوشارکێ و دزی [٣] 

هات نەسیمێکی شەماڵ و تا وڵات ڕەش کاتەوە
داوەشێ! بێ واده هات و وا ئەویش گیانی تەزی

١ . چاپی ئەنیسی و جەعفەر: پاییز
٢ . چاپی ئەنیسی: کوڕی
٣ . چاپی ئەنیسی و جەعفەر: زۆر بە ترس ولەرزەوە... چاپی ئەنیسی: زەرد و بەچاوشارکێ و دزی
بەحری عەرووزیی شیعرەکە:
رمل مثمن محذوف: فاعلاتن فاعلاتن فاعلاتن فاعلن