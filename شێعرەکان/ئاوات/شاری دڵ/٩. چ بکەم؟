شاعیر: ئاوات
کتێب: شاری دڵ
سەرناو: چ بکەم؟
لەبارەی شێعر: لاپەڕە ٢٠ ی دیوانی چاپی ئەنیسی - زەنبیل، ١٣٤٨ ی هەتاوی [١٩٦٩ ز]

دەڵێن گیراوە ئیمڕۆکە عەزیزی میسری دڵ، چ بکەم؟
 لە پاش ئەو، من لەگەڵ دڵ - شێت و پێتی وابەکوڵ، چ بکەم؟

 ئەوە جوان و جحێڵ و پاک و خاوێن، بۆچی گیراوە؟
 منی پیر وپەشیمان و گونەهکار و خەجیل چ بکەم؟ 

 نەماوە باغ و ڕاغ و ڕەونەقی سەحرا، خوا مەرگێ!
 گوڵووکات چوو لەبەر ئەو، من لە دەشتی پڕ چقڵ چ بکەم؟

 لە باغێکدا کە گوڵ ڕۆیی بە تاڕاجی خەزان، جا من
 وەکوو بولبول نەسووڕێم دار بەدار و چڵ بەچڵ، چ بکەم؟ 

 یەکێک چەپکێکی گوڵ هێنا لەحەوشی خانەقا بۆمن
 منی بێ ڕەنگ و بۆ ئاخر بە جارێک چەپکەگوڵ چ بکەم؟ 

 دەسم هێندە هەڵێنا بۆ تەمەننا، وشک و ڕەق ماوە
 لەمەولا تاکو ماوەی ژینمە، بێ دەست وپەل چ بکەم؟

 نەسیبم هەر نەبوو ئەم ئاووخاکە، بشمرم بێ جێم
 بە دەردی خۆمەوە دەتلێمەوە، بێ ئاووگڵ چ بکەم؟ 

 گرانە دەردی دووری، بەم لەشە چۆن هەڵگرم باری؟
 زەعیف و پیر و بێ هێز و قەوەت، بێ شان ومل، چ بکەم؟ 

'ئیمامی' هێندی خەم خوارد عادەتی پێ گرتووە، یاڕەب!
دەسووڕێ بێ وچان، گێژە لە دەردی چەرخ وخول چ بکەم؟