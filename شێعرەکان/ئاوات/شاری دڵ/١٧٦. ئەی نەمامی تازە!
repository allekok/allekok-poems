شاعیر: ئاوات
کتێب: شاری دڵ
سەرناو: ئەی نەمامی تازە!
لەبارەی شێعر: قاقڵاوا، ١٣٣٣ی هەتاوی (لاپەڕە ١٠٠ و ١٠١ ی چاپی ئەنیسی و ٢٥١ ی چاپی جەعفەر)

وەرە ئەی نەمامی تازە، تۆ لە باغی کێ ڕواوی؟   
کە ئەوەند شۆخ و شەنگی، لە چ کانی ئاودراوی؟١

دەم و چاو و بەژن و باڵا، هەموو ڕیک‌وپێک و مەوزوون
هەموو دڵ‌ڕفێن و شیرین، که له جوانییا تەواوی

له دڵی هەژاری عاشق هەر ئەتۆی و خۆشەویستی
چ بکا له پارچه گۆشتێ، که به زۆری تێی‌خزاوی

تۆ و ڕۆح و بیر و باوەڕ، تۆ و قەست و عیشق و ئامانج
چییه ئەم تەلەسمه ئازیز، له هەمووی که تێکە‌ڵاوی؟

شەو و ڕۆژ به یادی ڕووی تۆ، نه خەوم هەیه نه خۆراک
بەڵێ، دەستی قودەرتێ بوو که له عەیب و عار بڕاوی٢

دڵی موبتەلایی 'کامیل' که ئەتۆی تێیا دیاری
چ جوان و ڕوون و خۆشه، تۆ چرای و هەڵکراوی

١ . چاپی جەعفەر: کانێ
٢ . چاپی ئەنیسی: قودرەتی