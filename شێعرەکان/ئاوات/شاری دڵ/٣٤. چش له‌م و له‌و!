شاعیر: ئاوات
کتێب: شاری دڵ
سەرناو: چش له‌م و له‌و!
لەبارەی شێعر: عینوانی شیعره‌که‌ له‌ چاپی ئه‌نیسیدا &#34;پرته‌وی عیشق&#34; ه‌.(قاقڵاوا، ١٣٦٠ ی هه‌تاوی)   لاپەڕە ١٧٠ ی چاپی جه‌عفه‌ر  و ٧٩ ی چاپی ئەنیسی 

ئه‌ی خالیقی ڕۆژ و شه‌و، ڕۆژم ڕه‌شه‌ هه‌ر وه‌ک شه‌و
شه‌و هه‌ر له‌ خه‌یاڵی ئه‌م، ڕۆژیش به‌ هومێدی ئه‌و

تا که‌ی به‌ هومێدی ئه‌و، تاکه‌ی به‌ خه‌یاڵی ئه‌م؟
یاڕه‌ب ئه‌و و ئه‌م به‌س بێ، هه‌م چش له‌و و هه‌م چش له‌و!

ڕۆژ و شه‌وی عومری من پاکی به‌ عه‌به‌س ڕۆیی
ڕۆژ خواردنه‌ فکری من، شه‌و هه‌ر به‌ خه‌یاڵی خه‌و

ئه‌م عاله‌مه‌ فانی بوو، ئیتر به‌ خه‌یاڵی چی؟
کوا شاهی سوله‌یمان و ئه‌سکه‌نده‌ر و که‌یخوسره‌و؟

هه‌سته‌ بڕۆ به‌ر ده‌رکی خاسانی خودا، 'کامیل'!
 بمره‌، که‌ له‌پاش فه‌وتت هه‌ر عیشقه‌ ده‌دا پڕته‌و