شاعیر: ئاوات
کتێب: شاری دڵ
سەرناو: بوراقی باڵدار
لەبارەی شێعر: قاقڵاوا، ١٣٦٠ی هەتاوی - (لاپەڕە ١٤٤ و ١٤٥ ی چاپی ئەنیسی و ٢٣٩ و ٢٤٠ ی چاپی جەعفەر)

ئەی سەراپایی وجوودت لە هەموو عەیب بەری [١] 
تۆ لە تاریفی من و هۆنەری دیکە بەدەری

تۆ ڕەسووڵێکی، زەوی فەخری به تۆ بوو له سەما
مانگ به ئەمرت لەت‌وپەت بوو، لەتی بۆ لات دەوەری

هێنده گەوره و بەشکۆ هاتی به ئەمری یەزدان
هەچی پێغەمبەره ڕاوەستن، ئەتۆیان لە سەری

ڕابەر و گەوره و خاوەن کەرەم و مەرحەمەتی [٢] 
سفرەکەت حاتەمی ون‌کرد و نەماوه ئەسەری

هەرکه هاتی هەموو زاڵم له نەهاتی‌دا چوون
زۆری زۆردار به وجوودی تۆ نەمابوو خەبەری

جوبرەئیل بانگی دەکردی که له دەوری مەکه بووی
کوتی: فەرموو بڕۆ، تۆ خاوەنی فەتح و زەفەری

خۆی نەگرت کافر و تەسخیری مەکەت کرد خێرا
سەرلی شێواو، کونه‌مشکیان بە دڵ و گیان دەکڕی [٣] 

ڕێگەکەت دوور بوو، بەڵام ساڵی به ساتێکی بڕی
ئەو بوڕاقی که به باڵان دەفڕی چوویه سەری

هەچی دووی تۆ نەکەوت بەختی خەوت، ڕۆیی کەوت
تووشی بوو مەسخەرە وو نەکبەت و سەد دەربەدەری [٤] 

شاسوارێکی وەها بووی هەموو ئاسمانان چووی
هەر مەلاییک بوو به پێشواز له سەران دادەوەری

به سڵاوات و به تەکریم و به تەحسین و ئەدەب
ڕادەوەستان و دەیانکوت: که چ شیرین‌سەفەری!

چوویه ئەو جێیه که جوبریلی ئەمین ماتڵ ما
جێی حوزوور بوو، لەوه بەولاوه نەمابوو گوزەری

له مەسافا وەکوو کێویی و له بەزلا، بەحری
ئەی بە قوربانی بوڕاقت که سەراپا هونەری!

مۆجیزەت زۆره، له ئەژمار بەدەره بۆ 'کامیل'
هەر ئەوەند بەس که دەڵێم: خاوەنی 'شق‌القمر'ی!

١ . چاپی جەعفەر: سەراپای وجوودت
٢ . چاپی ئەنیسی و جەعفەر: گەورە وو خاوەن...
٣ . چاپی جەعفەر: سەرێ شێوا و کونەمشکی بە دڵ و گیان دەکڕی
٤ . چاپی جەعفەر: تووشی بوو مەخسەرە و نەگبەت و سەد دەردی‌سەری