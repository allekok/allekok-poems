شاعیر: ئاوات
کتێب: شاری دڵ
سەرناو: کۆچی خێر
لەبارەی شێعر: سەیدئاوا ، ٢٠/١٢/١٣٤٧ی هەتاوی - (لاپەڕە ١١٨ ی چاپی ئەنیسی و ٢٣٥ ی چاپی جەعفەر)

باری بەست، خێر بێ، دەڵێن بۆ جەننەتول مەئوا دەچێ
هەرکەسێ پیاوی خودا بێ، گیانەکەم ،ئاوا دەچێ

شێری مەیدانی خوداناسی عەلی بوو عائیلی
توێشوویی هەڵگرتووه، بێ‌ترس و بێ‌پەروا دەچێ

ئەو له پێش چاو چوو، بەڵام هەر ماوه وێنەی وی له دڵ
هەرکەسێ وێنەی ئەوی بێ، خۆش سەروسیما دەچێ

خەم مەخۆن یاران! مەڵێن ڕۆیی 'عەلی' شێری خودا
پاک و ڕووسوور بۆ حوزووری حەزرەتی مەولا دەچێ

هەرکەسێ ڕووسووره وەک ئەو دەچته مەیدانی جەزا
خۆ ئەوەی وەک 'کامیل'یشه، بێ‌سەر و بێ‌پا دەچێ