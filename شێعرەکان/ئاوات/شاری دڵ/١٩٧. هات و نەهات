شاعیر: ئاوات
کتێب: شاری دڵ
سەرناو: هات و نەهات
لەبارەی شێعر: قاقڵاوا، ١٣٤٨ی هەتاوی (لاپەڕە ١٨٩ و ١٩٠ ی چاپی ئەنیسی و ٣١٤ و ٣١٥ ی چاپی جەعفەر)

بانگی خزمان و هاواڵان دەکەم
هات و نەهاتی خۆم بەیان دەکەم

پسام، هێند گەڕام هەر لێر و لەوێ
جارێکی به ڕۆژ، کاتێ به شەوێ

داخۆ دۆعای کێ له من کاری کرد؟١
خێڵی هەل و هات لای من باری کرد

لەم ماوەی ژینه که من ڕامبوارد٢
هەر خۆم به کاتی هەل و هات سپارد

کەچی هەر نەمدی کاتێ هەل دەهات
هەرکاتێ هەل هات، هاتم بۆ نەهات

سەد خەرمان گەڕام به دەستی خاڵی
سەد ئاشم لێ‌کرد، هیچم نەماڵی

هێشتا جەواڵم بێ گەنم و ئاردە
تەنووری دڵم هێشتا هەر ساردە

ئاخ دەمدی دەمێک تەندووری گەرم
نانێکم نەخوارد بێ‌ترس و شەرم٣

نازانم چەرخی زەمان هەر بۆ من
نەمامی ژینی کردم سەرەوبن؟

یا کار و پیشەی ئەو چەرخه کۆنە
هەر وایه؟ چونکی وشک و بێ‌ڕۆنە!

به ڕۆن چەور ئەبێ یا به خوێنی گەل؟
ئەو خوێنەش کەنگێ؟ ڕۆژی خۆشی هەل!٤

یاخۆ وەک کوتم هەلم بۆ نایە
بۆیه گەل بۆ هەل هەر هەڵوەدایە

بەڵام قەیناکا، مافی خۆمانە
ئەم دەرکاودەرک و ئەم بانەوبانە٥

له هیچ لایێکی 'ئاوات' پێک‌نایە
دڵ هەر نەسرەوت له هیچ جێگایە

١ . چاپی ئەنیسی: داخوا
٢ . چاپی ئەنیسی: رامبووارد
٣ . چاپی ئەنیسی و جەعفەر: دەخوارد
٤ . چاپی ئەنیسی: گەنگێ. دەبێ هەڵەی چاپ بێت.
٥ . چاپی ئەنیسی: ئەم دەرک و ئەو دەرک، ئەم بان ئەوبانە