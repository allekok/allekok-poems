شاعیر: ئاوات
کتێب: شاری دڵ
سەرناو: بەهار
لەبارەی شێعر: (لاپەڕە ١٦٩ و ١٧٠ ی چاپی ئەنیسی. لە چاپی جەعفەردا نییە)

لەم سەری ساڵە سڵاو بۆ کوێستان
بۆ گژوگیا کە لە ئاسۆ وێستان

تاق وجووت لەشکری پیادە و سوارن
پێشڕەوی هێزی بەهارن، دیارن

چووزەڵەی هەڵز و کەما و ڕێواسان
ژینی لە نوێن هەموو، سووک و هاسان١

بە کوڕ وکیژ دەفرۆشن هەرزان
لە نسار و لە تەلان و بەرزان

'گڵە زەردە' وەکوو جاران بەرزە؟
تێر وپڕ هەر لە کەما و گیا و هەڵزە؟

یا نە، ڕووزەردە لە حاند کاتی بەهار،
سەرسپی و پیرەژنە سەر بەدەوار!

'کوڕەسووتەش' کە بلندە و زەنوێر
لە گوڵ و گیا وگژی کوێستانی تێر،

سەوز و شین بۆتەوە وەک ساڵی زوو؟
لە خەم و دەرد و پەژاران دەرچوو؟

مەڕە سووری لەسەرە و هەڵدەبەزن
کایەیانە لە سەری کاڕ و بزن

ئەوکەڕەت دێمەوە خوارێ لای خۆم٢
بۆ چەم و کێو و کەژ و سارای خۆم

'ڕووتە'! هەر ڕووتەڵ و بێ بەرگ و گیای؟
وەکو خۆت سارد و سڕ و بەرزە چیای؟٣

تۆ لە کوێستانی، ئەدی کوانێ کەمات؟
کوانێ گندۆرەت و مەندۆک و گیات؟

کوانێ بەیبۆنت و سوێسنە و شەوبۆت
پاش ملە هەقمە بڕازێنمەوە بۆت

هەموو کانیاوتە جێی گاڵتە وگەپ٤
چاوی کوێرن، چ لە ڕاست و چ لە چەپ!

کوانێ کارمامز و بزنی کێویت؟
نەخشی ئاسۆگتە گورگ و ڕێویت؟!

بەڵێ، کوێستانی بەڵام بێ کەڵکی!
زەینێکی خۆت بدە کێوی خەڵکی

هەموو خەمڵین بە گڵۆکات، جوانن
دڵگرن، جێی کوڕ وکیژ، لاوانن

داوەشێی! بەردەمەکەت 'بەردەقەل'ە
شین و بژوێن و جوان، قیت و بەلە٥

خاوەنی کانی و ئاو، شیو و خڕە٦
لە گوڵ و گیا و زەمەند تێر و پڕە

خاوەنی سفرەیی سەد کیژ وکوڕە
سەدهەزار مەل لە سەری مات و کڕە

تۆش بڵند بوویەوە بۆ عاسمانێ
کانی عاسمانێ نی، دەعیەت دانێ!

وەرەوە خوارێ، بە هیچی بەرزی!
کێوێکی بەرزی، بەڵام ناتەرزی!

١ .  لە دیوانەکەدا وەک نووێن هاتووە.
٢ .   لە دەقەکەدا وەک خواری هاتووە.
٣ .   لە دەقەکەدا وەک گییای و چییای هاتووە.
٤ .   لە دەقەکەدا وەک کانیاووتە نووسراوە.
٥ .   لە دەقەکەدا وەک جووان نووسراوە.
٦ .   لە دەقەکەدا وەک کانی یو هاتووە.