شاعیر: ئاوات
کتێب: شاری دڵ
سەرناو: یاکەریم
لەبارەی شێعر: گەردیگلان، ١٣١٩ی هەتاوی - (لاپەڕە ٩٩ ی چاپی ئەنیسی و ١٤٧ ی چاپی جەعفەر)

هەرچەند نەخۆشی عیشق و زەدەی پەنجەیی پەریم،
هەرچەنده بێ‌مشوورم و هەرچەنده سەرسەریم

چونکه له حاڵی خۆم وەڕەزم، مات و عاجزم
ماوم عەجەب له ڕەحمی خودا، بۆچی من بەریم؟

یاڕەب بە خاتری دڵی خاسانی بێ‌ڕیات! [١] 
ڕەحمێ به حاڵی زارم و وەزعی قەلەندەریم

چونکی بە غەیری تۆ نییه کەس بگرێ دەستی کەس [٢] 
دەستی شکاو لەگەڵ دڵەکەم بگره، یاکەریم!

بمهێنە دەر له گێژوخولی چەرخی چەپ‌ڕەوت
عاجز مەبه له دڵپڕی ئەمن و له زۆروەڕیم

١ . چاپی ئەنیسی: بێ ڕییات
٢ . چاپی ئەنیسی: نیە کەس