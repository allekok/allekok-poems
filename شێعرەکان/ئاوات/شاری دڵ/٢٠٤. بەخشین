شاعیر: ئاوات
کتێب: شاری دڵ
سەرناو: بەخشین
لەبارەی شێعر: گەردیگلان، ١٣٢١ی هەتاوی - (لاپەڕە ٢٠١ ی چاپی ئەنیسی و ٣٣١ و ٣٣٢ ی چاپی جەعفەر)

هەی هاوار هاواڵ! بارم گرانە
پشتم جدەو بوو، ماڵم وێرانە [١] 

هەرچەن که لوتفی خودا یارم بێ
گوناهم وەک کێو زل بێ و بارم بێ،

ناترسم، گەرچی دەرد بێ‌دەرمانە
بەخشین، خودایه! هەر له تۆ جوانە

لێبوردن، لوتف و مەرحەمەت، کەرەم [٢] 
بەخشین، چاوپۆشین، «یا مولی‌النعم»

خاوەن شەو و ڕۆژ، تاریکی و ڕوونی
ئاگادار، زانای ڕازی دەروونی

ڕۆژم هەروەک ڕووم ڕەش و تاریکە
ڕێگەی نەجاتم دوور و باریکە

ئەگەر تێی‌کەوتم، قەت نایەمه دەر
پردی سیڕاته و ڕۆژەکەی مەحشەر

بۆخۆت فەرمووته خاوەن شفاعەت [٣] 
ئەحمەده، ئێمەش کرمان ئیتاعەت

هاتووین تا لە ژێر چەتری نەجاتی
ڕزگار بین هەموو، ڕۆژی نەهاتی

هەوراز و لێژه، ڕژد و هەڵدێرە
چاڵ و چۆڵ، ناڕێک، گۆل و ئەستێرە

١ . چاپی ئەنیسی: جدە (دەبێ هەڵەی تایپ بێت).
٢ . چاپی ئەنیسی: کەڕەم
٣ . چاپی جەعفەر: شەفاعەت