شاعیر: ئاوات
کتێب: شاری دڵ
سەرناو: بای وادە
لەبارەی شێعر: (قاقڵاوا، ١٣٥٠ ی هەتاوی) - لاپەڕە ٦٦ و ٦٧ی چاپی جەعفەر و ١٥٣ و ١٥٤ی چاپی ئەنیسی

ئەی شنەی خۆشی بەهار، بای وادە، هەر تۆی شارەزا
بۆ کەژ وکۆسار و دەشت و لووتکەیی بەرزی چیا [١] 

چاوەڕێ بووم زوو نەهاتی، بۆ نەهاتیم بوو مەگەر؟
لارەمل بووم وەک وەنەوشە، ئاخری ئەستۆم شکا [٢] 

چاوی خۆم هێندە بڕیبوو من لە ڕێگای هاتنت
هەر وەکوو نێرگس لە باغ و گوڵشەنا چاوم ڕوا [٣] 

گیانەکەم! چابوو کە هاتی، وەک هەناسەی من نەبووی
ساردوسڕ، بێ خێر و بێ قازانج و ئامانج و سەفا

وا شوکور ئەوڕۆ شنەت هات و گەشاوە مێرغوزار
داغدارە بەفر و لێی قەوما، هەرەس پشتی شکا [٤] 

ئەی نەسیمی بەربەیانانت وشەی ژینی نوێ!
ئەی کزەی خۆشت حەکیمی حازیقی دەرد و بەڵا

بۆ گوڵ و گوڵزار و باغ و چیمەن و دەشتی وڵات
تۆی دەبەخشی دیمەن و تۆی مایەیی نەشوونوما

داری گوڵ، سەرو و چنار و لالەزار و نارەوەن
ڕێک لە خۆشیی تۆ ئەوا کەوتوونە هەڵپەڕکێ و سەما [٥] 

لالە و نەسرین و گوڵ، سونبول، وەنەوشە و یاسەمەن
نێرگس و شەوبۆ هەموو پڕ غونچە وو بەرگ و گەڵا

کوندەبوو خوێندی لە شاخ و بولبول و قومری لە باخ
هەریەکێ هاوار ئەکا: وا با، خەڵات پەخشان ئەکا

کانیاو تۆقین لە بن بەرد و خڕیش پڕ بوون لە ئاو
مێرگ و دەشت و دەر ژیاوە، بۆتە یەک حەشر وحەلا

ڕێک وەدەر کەوتن کوڕ وکاڵ، پیر وجوان
دەس لە ناو دەستان، بە هەڵپەڕکێ ڕەفیق و ئاشنا

کەس نەما ئەمڕۆ لە شار ودێ، هەموو چوونە دەرێ
هەر 'ئیمامی' ما لە ماڵێ، بێ سەڵا وو بێ سەدا

١ . چاپی ئەنیسی: چییا
٢ . لە چاپی ئەنیسیدا نیشانەی پرسیار لە کۆتایی هەردوو میسراعی فەردەکە دانراوە و لام وایە دووهەمیان هەڵەی چاپ بێت، دەنا پێویستییەکی بۆ نییە. 
٣ . چاپی ئەنیسی: رووا
٤ . میسراعەکە سێ ڕستەیە و سێ کرداری تێدا گونجاوە و بەو حیسابە دەکرێ سێ ڕستەش بێت: داغدارە، لێی قەومکا و پشتی شکا. بەرکارەکان تەنیا دوانن: بەفر و هەرەس. کەوابوو دەبێ دوو لەو کردارانە بگەڕێنەوە بۆ بەفر یان هەرەس. چاپی جەعفەر بەم شێوەیەیە: 'لێی قەوما هەرەس، پشتی شکا'. من شێوازی ئەنیسیم ڕەچاو کرد کە دوو کرداری بۆ بەفر گرتۆتە بەرچاو: 'داغدارە بەفر و لێی قەوما'.
٥ . هەردوو چاپەکە وەک 'خۆشی'یان تۆمار کردووە.