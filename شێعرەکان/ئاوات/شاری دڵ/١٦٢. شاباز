شاعیر: ئاوات
کتێب: شاری دڵ
سەرناو: شاباز
لەبارەی شێعر: قاقڵاوا، ١٣٥٤ی هەتاوی (لاپەڕە  ٩ ی چاپی ئەنیسی و ٢٢٨ ی چاپی جەعفەر)

ئەی سەییدی کائینات و جێی شانازی!
زێدە لە پەیامبەران ئەتۆ شابازی

ئەم نۆکەری خاکی پاکی بەردەرک و دەرت
پاڕاوه لە لات، نەهاتە‌ جێ داخوازی

گەپجاڕی هەموو کەس و لە بەرچاو کەوتوو
فریای نەکەوی، نەماوه پۆز و نازی

ناڵێم منی شەرمەسار بڵندم به نەسەب
سەرشۆڕم ئەمن، ئەتۆ بڵندپەروازی

بۆ خوارێ دەمێ نەزەر بفەرموو، قوربان!
تۆ خاوەنی شەققولقەمەر و ئیعجازی١

با هەستمەوه، لە گێژ و خول بێمه دەرێ
ئیعجازه فەقیری وەکوو من بنوازی

ناڵێم گلەییم هەیه، ئەمن قابیلی چیم؟
نازی هەیه 'کامیل'ت، ئەگەر تۆ ڕازی

١ . چاپی ئەنیسی: 'شق القمر'