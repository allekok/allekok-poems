شاعیر: ئاوات
کتێب: شاری دڵ
سەرناو: هات بەهار
لەبارەی شێعر: (گەردیگلان، ١٣٢٩ ی هەتاوی) - لاپەڕە ٦١ و ٦٢ی چاپی جەعفەر و ١٤٧ و ١٤٨ی چاپی ئەنیسی

هات بەهار، هێنای بە بار تۆوی گوڵ و موشکی خەتا
سەوز و سوور بوو خوار و ژووری چیمەن و دەشت و چیا [١] 

دوورزەنی هەوری بەهار و ڕنوە بەفری بەندەنێ
لێک بەرانبەر بوون وەکوو لەشکر، لە عەرزی تا سەما

دای بە سەر بەفرا شەبەیخوون، بوو بە ئاردی نێو دڕوو
داینەواند پشتی کلیلە، ڕایڕفاند مەئمووری با [٢] 

هەر هەرەس بوو، لەشکری زستان لە ترسان هەڵوەری
دیارە قەڵغانی سەهۆڵ بوو، دوێ ئەویش پشتی شکا

تاوڵی سەوزی لەجێی بەفری سپی هەڵدا بەهار [٣] 
چوونە پێشوازی گرووهی سوێسنە و هەڵز و کەما [٤] 

چەهچەهەی بولبول وەکوو موزیکە بۆ سانی گوڵان [٥] 
فیتەفیتی شوانە سووتی ئەفسەری تیپ و سوپا [٦] 

لەم سوپا و تیپ و قشوونەی شای بەهار هێناویە، [٧] 
شۆقی ڕۆژ نوورئەفکەنە جارجار لە ناو هەور و هەڵا

سوێسن و شەوبۆ و نێرگس، شەشپەڕ و گوڵ ئاتەشی
پاکی پشکووتن، بووە دونیا بە یەک حەشر وحەلا

بولبولە زاوا و گوڵ وەک بووک و دڵ هەر وەک دەڵاڵ
دێ و دەچێ بۆیان بە خۆڕایی، بە بێ ماف و بەها

کورکە کورکی تەیرە دێ شەو، یا نە سۆزی سینەمە؟ [٨] 
ئەم هەرا و بەزمە، بەهارە یا نە پەردەی سینەما؟ [٩] 

وا ڕەقیبیش دەرپەڕی، جووتەی لە با دا، تابڵێن
ئەی لەبەر ئەم خۆشییە، حەتتا کەریش ترسی نەما!

حەقیەتی ئەو گوێدرێژە هەڵپەڕێت و دەرپەڕێ
هەر لە ئینسان تا جەنابی کەر، یەکێ برسیی نەما [١٠] 

هەرکەسێ خاوەن دڵ و گوڵ بوو، ئەوا چوو بۆ گەڕان
کەس نەما پیر و جەوان، چاک و خراپ، شێخ و مەلا

ئەی سەبا! خۆتۆ، دەڵێن، پەیکێکی توند و خۆشڕەوی
هەستە پیاوانە بڕۆ لای یاری بێ میهر و وەفا [١١] 

پێی بڵێ هەستێ لەخەو، خونچە هەموو پشکووتووە [١٢] 
بێتە دەر تا سەر لەبەر خۆی نێ وەکوو چاوی حەیا

بولبول و دڵ بۆ گوڵان، ئەو هەڵفڕی، ئەم دەرپەڕی
هەڵفڕینە، دەرپەڕینە، پێکەنینە، 'کامیل'ا!

١ . هەردوو چاپەکە وەک: 'خوار وژوور و چیمەن و دەشت و چیا' هێناویانە بەڵام من وا هەست دەکەم لە ئەسڵدا بە شێوەی سەرەوە بووبێت واتە یاء ئیزافە بووبێت نەک واوی عەتف، لەبەر ئەوەی خوار وژوور لەگەڵ چیمەن و دەشت و چیادا هاوجنس و هاو ناوەرۆک نین و جیناس یان مراعات النظیریان پێ دروست نابێت، گەرچی ناتوانم زۆر لە بۆچوونەکەی خۆیشم دڵنیا بم.
٢ . چاپی ئەنیسی: ڕای ڕفاند
٣ . چاپی ئەنیسی: تاووڵی
٤ . چاپی ئەنیسی: گرۆهی
٥ . چاپی ئەنیسی: موزیکە
٦ . چاپی جەعفەر: شوانە، سووتی
٧ . چاپی ئەنیسی: هێناوییە
٨ . چاپی ئەنیسی بە بێ نیشانەی پرسیار تۆماری کردووە.
٩ . چاپی ئەنیسی بە بێ نیشانەی پرسیار تۆماری کردووە.
١٠ . هەردوو چاپەکە وەک 'برسی نەما' یان تۆمار کردووە کە دیارە هەڵە نییە.
 من دڵنیا نیم ئایا 'یەکێ' یە یان 'یەکی'؟ چاپەکان 'یەکێ' یان نووسیوە
١١ . چاپی ئەنیسی: مێهر
١٢ . چاپی ئەنیسی: هەمو