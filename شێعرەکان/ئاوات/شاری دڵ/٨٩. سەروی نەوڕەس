شاعیر: ئاوات
کتێب: شاری دڵ
سەرناو: سەروی نەوڕەس
لەبارەی شێعر: (قاقڵاوا، ١٣٣٤ ی هەتاوی) - لاپەڕە ٩٥ ی چاپی جەعفەر و ٧٦ و ٧٧ ی چاپی ئەنیسی.

بە ئاگری دووری تۆیە بوومە قەقنەس
نەماوە، گیانەکەم! هیوام بە هیچ کەس

ئەگەرچی پیرم، ئەمما وەک مناڵان
دڵم دەشنێ لەبۆ سەروێکی نەوڕەس

ئەتۆ سەرتا بە پێ گوڵزارە باڵات
منیش سەرتابەپێم یا خارە، یا خەس

دڵم دەڕوا بەرەو باغی جوانیت،
ئەگەر پەیدا بکا ڕۆژێکی دەسڕەس

بەرەو ڕووی گۆڕ ئەچم، هەرهاکە زانیت
لەسەر تەرمم بنیشن داڵ و کەرکەس

بەناڵین و سکاڵا و شین و گریان
لەقیسی چوو 'ئیمامی' ژین، ئیتر بەس!