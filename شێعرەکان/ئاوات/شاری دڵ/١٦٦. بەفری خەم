شاعیر: ئاوات
کتێب: شاری دڵ
سەرناو: بەفری خەم
لەبارەی شێعر: قاقڵاوا، ١٣٣٩ی هەتاوی - (لاپەڕە ٩٢ و ٩٣ ی چاپی ئەنیسی و ٢٣٢ ی چاپی جەعفەر)

با بە یادی شەمعی ڕووت، پەروانە بێ
گیانەکەم، دڵ بێ دڵت وێرانە بێ!

بەفری خەم دیسان لە سەر کێو کەوتەوە
ڕەنگه پەڕ دەرکات دڵم دێوانه بێ [١] 

مانگی جێژن با ببێ ئاوا، به توون!
ڕەببی ڕۆژی ڕووت له من ئاوا نەبێ!

تۆ که لای من نی، نەماوه زیندەگیم
خێر و خۆشیم بۆچییه هەر با، نەبێ

بێ‌تۆ کەی جێژنه، هەزار مانگ نوێوه بێ!
گەر ئەتۆش بێی، ڕۆحەکەم جێژنانه بێ

١ . چاپی ئەنیسی و جەعفەر: ڕەنگە پەڕ دەرکات و لێم دێوانە بێ.