شاعیر: ئاوات
کتێب: شاری دڵ
سەرناو: پاشای بەهار
لەبارەی شێعر: ئاشی زەنبیل، ١٣١٥ی هەتاوی - (لاپەڕە ٣٥ و ٣٦ ی چاپی ئەنیسی و ٢٠٢ و ٢٠٣ ی چاپی جەعفەر)

ئەوا کاتی خەباتی بولبولانە 
 دەمی پشکووتنی خونچەی گوڵانە

نه تەنیا جۆگه وو جۆباره زەنوێر [١] 
گوڵ و لاله له ئاسۆگ و تەلانە

نه تەنیا هەر مرۆ بەشداره ئەمڕۆ
دەرودەشت مەستی بۆنی سونبولانە

هەموو جێ خوار و ژووری زەرد و سوورە [٢] 
کەسێ بێت و سەرنج دا عاقڵانە

دەزانێ بەخششی پاشای بەهارە
بەڵێ وایه عەتایی عادڵانە

هەچی زیڕووحە، شایی کەوته نێو دڵ
زەمانی خۆشیی و چەپڵه و پلانە

لە سەر جۆگانه هەڵپەڕکێی کوڕوکاڵ
که بەزمی بولبولانیش سەر چڵانە

هەموو دنیا سەراسەر وەک بەهەشتە
نەماوه ڕۆژی ماتەی ناو کولانە

کونەڕەش بۆ کەسێکه بێ گوڵ و دڵ
ئەوا کاتی گوڵان، جێژنی دڵانە

'ئیمامی' بانگ دەکا: ئەو جێژنه پیرۆز!
له کورد و کیژوکاڵی ژیکەڵانە

١ . چاپی ئەنیسی: زەنویر. دەبێ هەڵەی چاپ بێت.
٢ .  چاپی ئەنیسی: خوار وژوورە