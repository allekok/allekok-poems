شاعیر: عەبدوڵڵا پەشێو
کتێب: دیوانی برووسکەچاندن
سەرناو: مردن
لەبارەی شێعر: (١٩٨٢/٥/٧ - مۆسکۆ) - نووسین: ناشناس - سەرچاوە: https://t.me/abdulla_pashew

ئەوەی دنیا جێدێڵێ،
سوارە و ئەسپ تاو دەدا،
زینە جێگەی مردنی؛
ڕەتبردن و گلانی
چۆن بوو، هەروا دەمێنێ
لەلای دۆست و دوژمنی.

مردن! مادام تۆ هەر دێی،
ڕۆژێکی ئاوا وەرە،
خۆم بۆ لات بەڕێوە بم.

ڕۆژێکی ئاوا وەرە،
گڕم دانەمرکابێ،
سەربەرز و بەپێوە بم!

فەرهەنگۆک:
تاو دان: غار کردن بە وڵاخ
زین: شتێکە لە چەرخ و تەختە درووست دەکرێ و لەسەر پشتی وڵاخی بەرزە تون دەکرێ و سوار لەسەری دادەنیشێ.
ڕەتبردن: نووچ کردنی گیاندار
گلان: لەسەر وڵاخ کەوتنە خوارەوە
دامرکاندن: لە بزووتن و جووڵە خستنی شتێک