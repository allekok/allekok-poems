شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: بۆ شاعیران
لەبارەی شێعر: (١٩٧٣/٧/١٨ - کوردستان) - @abdulla_pashew - نووسین: ٨٣.١٢٠.٨.٢٤٨

هەر وشەیێ،
وەک گوللـەیێ،
بۆ تفەنگی ئازدیخواز بەکار نەیێ،
هەر وشەیێ،
وەک دێمکەیەک ئاوی باڵدار
وەک نووردییەک نانی باڵدار
نەفڕێ لە بنکەیەکەوە بۆ بنکەیێ
چاکتر وایە،
ئەو وشەیە
چەکمەی دوژمن بسڕێتەوە، وەک فڵچەیێ
 * * *

من خۆشەویستێکم هەیە
کە زمانی خێو و جنۆکە نازانێ
وەک مناڵێک نامەی سادەم بۆ دەنووسێ
وەک مناڵێک تێم دەڕوانێ
 * * *

ناهێڵم تەم
گەمارۆی شارەکەم بدات
تا هیچ نەبێ
خۆشەویستی خۆم تێم بگات!
 * * *

سادەم
بەڵێ، سادەم!
سادەم و هەر سادەش دەبم
وەکوو ناوی نیشتمانم:
ئەو عەبایەی
دوێنێ لەبەر خۆشەویستی خۆم کردەوە
نایکەمە بەر شیعرەکانم!