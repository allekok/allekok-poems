شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: من و ئەو و شیعر
لەبارەی شێعر: (١٩٧٥/١/٨ - مۆسکۆ) - نووسین: ناشناس - سەرچاوە: https://t.me/abdulla_pashew

دەمخوێندەوە...
هێدی هێدی،
بێشکەی ئاڵی خەونەکانم ڕادەهەژاند
وشەکانم،
لە نێوانی زاری من و گوێچکەی ئەودا،
جۆگەی ئاگریان هەڵدەبەست
ئەویش وەکوو مناڵێکی وڕکگرتوو،
برۆکانی گرێ دابوو،
سەرپەنجەکانی خۆی دەگەست!
  * * * 
بۆم خوێندەوە
دوا هۆنراوەی دەفتەرەکەم بۆی خوێندەوە
گوێم لە پڕمەی گریانێک بوو!
- بۆچی دەگریت؟
+ 'وەک هەر کچێ، چاوەڕێ بووم
لە شیعرێکدا خۆم بەدی کەم،
دڵم پڕ گڕ، پڕ هیوا بوو...
کەچی چوومە بەر ئاوێنەی هەر شیعرێکت
جیوەی سووا بوو!'