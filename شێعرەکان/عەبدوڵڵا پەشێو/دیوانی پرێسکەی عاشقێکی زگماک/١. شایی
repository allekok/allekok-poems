شاعیر: عەبدوڵڵا پەشێو
کتێب: دیوانی پرێسکەی عاشقێکی زگماک
سەرناو: شایی
لەبارەی شێعر: (١٩٨١/٧/١١ - مۆسکۆ) - نووسین: ناشناس - سەرچاوە: https://t.me/abdulla_pashew

کاتێ شایی دادەبەستین
یەک چەپکین و دەست لە دەستین
شلکەبەژن، ئەڵقە ئەڵقە
شەپۆل دەدەن و شاخ دەکەن
شان دەبێتە داڵدەی شان و
پێ پێکەوە ڕمبەیان دێ و خاک داخ دەکەن

ئەی تێناگەم 
بۆ لە شایی و زەماوەندی ئازادیدا
هەر چاوێک و خەمی سۆمای خۆی دەپێوێ
هەر دەستێک و دەهۆڵی خۆی دەئەنگێوێ

هەر پێیەک و
نیشتمانی دێتە بەرچاو بە پێڵاوێ
هەر سمێڵێک فیرعەونێکە و
لەعەڕشی خوای کەمتر ناوێ!

* یەکەمجار لە حوزێرانی ١٩٩٢دا لە هەولێر خوێندراوەتەوە و لە 'یەکگرتن'دا بڵاو کراوەتەوە. دەسکاریم کردووە.
فەرهەنگۆک:
شلک: ناسک، نەرموشل
ڕمبە: ڕممە
ئەنگاوتن: هنگافتن، پێکان