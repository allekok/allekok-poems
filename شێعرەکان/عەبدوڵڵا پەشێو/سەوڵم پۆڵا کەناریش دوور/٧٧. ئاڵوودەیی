شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: ئاڵوودەیی
لەبارەی شێعر: ٢٠١٣/٨/١٣ - ریگا - لاپەڕەی ١٩٧,١٩٨ - نووسین: ڕێزان عەلیپوور

چەند جار خۆم تاقی کردەوە
بێ تۆ بژیم،
سەرهەڵگرم تەنیا و سووکبار،
نیشتمانێک بدۆزمەوە
بێ پەرژین بێ،
بێ دەمبێن و دەرگە و دیوار...
کەچی، هێندە دەستەمۆتم،
وا بە دیلی چەشت کردووم،
هەرکە بێ تۆم،
باڵدارێکی سەراسیمەی بێ پەڕوپۆم،
ئۆقرەم نییە،
لە قەفەزێک ڕەها دەبم،
بۆ ئەوی دی بەلەز دەڕۆم!