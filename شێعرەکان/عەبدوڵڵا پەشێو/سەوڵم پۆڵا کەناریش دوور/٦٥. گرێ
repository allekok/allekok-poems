شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: گرێ
لەبارەی شێعر: ٢٠١٢/٧/٢٧ - ڤیلنوس - لاپەڕەی ١٦٩,١٧٠ - نووسین: خالید قادری

چرکەیەکە
سوورتر لەوەی
تۆفان هەڵسێ،
زارکی گڕکان بلرفێنێ،
بوومەلەرزە بە دوند بگا و
ڕیشەی گەردوون ڕاچڵەکێنێ...
چرکەیەک
 هاوتای نییە،
ئەگەر مێژووی دڵەکوتێی چاخەکانیش
'لە سپارتاکڕا تا گیڤارا' [١] 
پەڕ لەدوای پەڕ هەڵدەیتەوە...
چرکەیەکە:
ئازیزەکەت وەردەچەرخێ،
تا تۆ گرێی مەمکبەندی بکەیتەوە!

١. سپارتاک: سپورتاکۆس(١١١-٧١پ ز) سیمبولی ئازادیخوازان و سەرکردەی کۆیلە ڕاپەڕیوەکان دژی دەسەڵاتی ڕۆما.