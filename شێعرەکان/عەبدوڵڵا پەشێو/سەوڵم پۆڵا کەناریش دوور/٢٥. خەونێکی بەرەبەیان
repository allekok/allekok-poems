شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: خەونێکی بەرەبەیان
لەبارەی شێعر: ٢٠١٠/١/٢٥ - هێلسنكی - لاپەڕەی٧٣،٧٤،٧٥ - نووسین: خالید قادری

کە سەیرم کرد، دیم... دووراودوور...
گەردەلوولێک بەرەو لام دێ،
سەرتاسەری بەژنی لە نوور.

فریشتەیەک بە هەواوە لەنگەری گرت،
ڕووی تێم کرد و بەکاوەخۆ
پەنجەی ڕاداشت بۆ ڕچەیەک،
گوتی:« مژدەم پێیە بۆ تۆ.
ئەم ڕەچەیە بۆ بەهەشتە،
لێی لانەدەی، بیگرە و بڕۆ!».

نە بۆ لایەک ڕووم وەرچەرخاند،
نە بەقەد مووش لە ڕێ لام دا...
لێ، گەردەلوول وا ئاوی سەند،
زۆر نەمابوو
بۆ خەرەندی دۆزەخ ڕامدا...

لە پڕێکا...
چنارێکی بەژنزڕاو
لەبەر دەممدا هەڵتۆقی!
ئامبازی بووم.
هەردوو باڵم لێی ئاڵاند و
گوشیم هەتا هێزم تیابوو...
کاتێ هەڵسام، چنارەکەم،
شەڵاڵی ناو ئارەقە بووم،
ئامێزم تێت وەرهێنابوو!