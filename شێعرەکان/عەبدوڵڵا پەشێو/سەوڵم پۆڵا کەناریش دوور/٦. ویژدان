شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: ویژدان
لەبارەی شێعر: ١٩٩٣/١٠/٢٣ - مۆسکۆ - لاپەڕەی٢٢،٢٣ - نووسین: ناشناس - سەرچاوە: https://t.me/abdulla_pashew

لە مناڵیمدا
خوێنی چۆلەکەی
سەر لکوپۆپی دارانم زۆر ڕشت.
کە لاوێنیش هات
تینوێتیی باوەش هەر نەشکا و نەشکا،
عەشقێک دەهات و عەشقێکی دەکوشت.
ئێستاش کە وەرزی هێوربوونەوەی
بڵێسەکانە،
ئێستاش، کە جەنگەی پرتە و ترووکەی
مۆمە ڕەنگزەردە و بنێسەکانە،
شەوگاران زۆرجار
چۆلەکەی پێکراو،
بە باڵەتەپە جووکەی وەک ئەوسا،
خەوم دەزڕێنن.
ئازیزان یەک یەک
دێنەوە و خۆیان
بە ژێی گیانمەوە دادەلەقێنن!