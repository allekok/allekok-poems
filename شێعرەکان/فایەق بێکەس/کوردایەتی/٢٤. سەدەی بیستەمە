شاعیر: فایەق بێکەس
کتێب: کوردایەتی
سەرناو: سەدەی بیستەمە
لەبارەی شێعر: سلێمانی ١٩٤٣

سەدەی بیستەمە، کوردە غیرەتێ
لە خەو ڕاپەڕە، هەوڵێ هیممەتێ
بەسیە نەزانی، عیلم و سەنعەتێ
سووکی هەتا کەی؟ ناوێ، حورمەتێ
هۆش و بیرت بێ... پیاوی ژیرت بێ
لە جێی سەربەستی بۆچ زنجیرت بێ؟
***
نەما ئەو ڕۆژەی تۆ بەئاسانی
بتوانی بژی بەشادمانی
تۆ کە قەومێکی بێ پشتیوانی
گەر تێ نەکۆشی زۆر پەرێشانی
هۆش و بیرت بێ... پیاوی ژیرت بێ
لە جێی سەربەستی بۆچ زنجیرت بێ؟
***
ڕۆژی کارەبا و ڕادیۆ و بوخارە
هەر قووەت و فەن ئەمڕۆ بەکارە
گەلی دواکەوتوو بەشی جەخارە
قوڕ بەسەر ئەوەی پەست و هەژارە
هۆش و بیرت بێ... پیاوی ژیرت بێ
لە جێی سەربەستی بۆچ زنجیرت بێ؟
***
لە ڕووی زەمینا نییە وەکو تۆ
قەومێکی دوو دڵ، وێڵ و ڕەنجەڕۆ
کەڵکی چی ئەگرێ گریان و ڕۆڕۆ
درەنگە هەستە بوو بە نیوەڕۆ
هۆش و بیرت بێ... پیاوی ژیرت بێ؟
لە جێی سەربەستی بۆچ زنجیرت بێ؟
***
سەیری عالەم کە بۆ بەرزی ژیان
خۆی هەڵکردووە هاتۆتە مەیدان
لە ڕێی نیشتمان ئەبێتە قوربان
بۆ سەرکەوتن و بۆ ناو و نیشان
هۆش و بیرت بێ... پیاوی ژیرت بێ...
لە جێی سەربەستی بۆچ زنجیرت بێ؟
***
سبەینێ کە جەنگ دامرکایەوە
ئاگری هەرا و شەڕ کوژایەوە
هەر کەس حەقی خۆی پێ درایەوە
تۆ بە چ ڕوویەک دێیتە کایەوە؟
هۆش و بیرت بێ... پیاوی ژیرت بێ...
لە جێی سەربەستی بۆچ زنجیرت بێ؟
***
پێم بڵێ کوانێ وەتەن پەروەرت؟
کوا لاوی دانا و ، کوا مونەووەرت؟
کوانێ دڵسۆز و ، کوانێ ڕەهبەرت؟
ناوی خۆت نەبەی ئەی خاک بەسەرت؟
هۆش و بیرت بێ... پیاوی ژیرت بێ...
لە جێی سەربەستی بۆچ زنجیرت بێ؟
***
دەرمانی دەردی ئێمە خوێندنە
ڕەوشتی پاک و خزمەت کردنە
تۆوی ناکۆکی زوو لابردنە
ئەگینا بەشمان شەق و مردنە
هۆش و بیرت بێ... پیاوی ژیرت بێ...
لە جێی سەربەستی بۆچ زنجیرت بێ؟