شاعیر: فایەق بێکەس
کتێب: سروود
سەرناو: گۆرانی بۆ مەکتەب
لەبارەی شێعر: ئەم سروودە بەپێی ئاوازەکەی کێشی دێرەکانی دەگۆڕێت. - مۆرتکە ١٩٣٤

وەتەن هاوار ئەکا ئەڵێ هەستن
ئەمڕۆ ڕۆژی هەوڵ و هیممەتە!
حەیفە نووستن زۆر دواکەوتون
قەومی دواکەوتوو دیل ونەگبەتە
ئیش کە بەمەردی بەدەست و بردی
بۆ پێشەوە ئەی لاوی کورد
***
بەخوڵق و کردەوەی شیرین
لەگەڵ یەک وەک برا بژین
بەسیە لە دڵ لابەرن قین
ئێمە دوودڵ بووین بۆیە دواکەوتین
ئیش کە بەمەردی بەدەست و بردی
بۆ پێشەوە ئەی لاوی کورد
***
عیلمە میللەت ڕزگار ئەکا
جەهلە بەجارێ وەتەن وێران ئەکا
کوڕگەل هەستن بۆ وا سستن؟
وەتەن وا چاوەڕێتان ئەکا
ئیش کە بەمەردی بەدەست و بردی
بۆ پێشەوە ئەی لاوی کورد