شاعیر: وەلی دێوانە
کتێب: دیوانی وەلی دێوانە
سەرناو: مەحبووب جافان
لەبارەی شێعر: هێنانە سەر ڕێنووسی هۆرامی: ئاکۆ مارانی

مەحبووب جافان، مەحبووب جافان
مەحبووب بۍ عەیب تایفەی جافان

سەرقەتار ڕەم عەنبەربۊ نافان
سەرکېش ڕەوېڵ مشکین کڵافان

ئاهووی مودبرماس مەکان نەهەردە
چووزەی سونبوڵچر نەسا سڵکەردە

خاوېر خاڵدار خەتاو خۆتەن ماڵ
تەتار تایف شۊخ شیرین خاڵ

وەتەن نە زامن سەربەرز لېڵاخ
سەیر سەرکۊیان سەییادان و داخ

چەرخ چەم سیاچەم چوست و چالاک پڕ
شەیدای شکاردۊز چنگ و هووناو بڕ

لاچین شەشدانگ سەحەر جە لان خېز
شمقار تېژباڵ تەیر توند گورېز

شەمع شا پەسەند گشت سیاماڵان
نام تۊ نە بەزم خەسرەوان خوانان

بەو شەوق جەمین شەم ڕوخسارەوە
کېت نەدا وە دەم کزەی نارەوە؟

بەو قاش قەتران دڵ پۍ ئېشاوە
ستوون یانەی کېت نەکېشاوە؟

بەو دیدەی سای سورمەسای سێوەنگ
موژانت وە هوون کۍ نەکەردەن ڕەنگ؟

بەو نیم نیگای ناز بەو لەنجە و لارە
ئاخر جەرگ کېت نەکەردەن پارە

بەو باڵای نەوتووڵ وە نەورەستەوە
بەو کۊکۊی کڵاف دەستە دەستەوە

واچە دڵ کېت نەستانان وە زوور
ئاخر یانەی کېت نەکەردەن خاپوور