شاعیر: وەلی دێوانە
کتێب: دیوانی وەلی دێوانە
سەرناو: وەڵامو نامەو ڕەنجوری
لەبارەی شێعر: هێنانە سەر ڕێنووسی هۆرامی: ئاکۆ مارانی

مەولای لاڵشناس، مەولای لاڵشناس
مەولەوی ئەولەوی دانای لاڵشناس

هەیاس دوڕناس ئەسڵ و نەسەب خاس
نەژاد پاکان، «نظامی» قیاس

«فیردەوسی طووسی»، «جامی» مڵک جام
«خاقانی» خەیاڵ، «ئەنوەر»ی ئەییام

«سەعدی» سوخەندان بەحر مەعانی
«حافظ» (شیراز) «صائب» سانی

بەتای بېهەمتای قەییووم بېچوون
هەمتای تۊ کەمەن نە ڕووی دەور دوون

شەوکەت خووشەچین پەیدای مەعناتەن
عیسمەت نە ئەوساف سیفاتت ماتەن

مەولانا «زەهیر»، «فارابی»ی دەور
فوزەلای فازڵ نادرەی وەش تەور

هەنی چەند شەعرای ئاسف نیشانان
دەرس نە مەدرەسەی علم تۊ وانان

غەواص موحیت دەریای عولوومی
شیعر مەسنەویت، مەر «مەولای ڕوومی»

تۊ شاڵڵا هەنی پایەت بۊ زیاد
من چېشم کە نام من ئاری وەیاد

غەرەز هەر ئېدەن بوزۊرگیت کەردەن
نام بەندەی وېت وەیاد ئاوەردەن

ئەڵبەت وېت وەحاڵ پەشېویم زانان
جە ڕووی ئیلتیفات نامەت کیانان

کەردەنت ئیزهار، مەولای کەرەم سەیل
تۊ ساحېب لوتفی یەعنی من بۍ مەیل؟

من قەسەم وە زات ئەو کەس یەگانەن
دایم نام تۊم ویرد زوانەن

هەر چەند وە خدمەت تۊ ئاشنا نیم
بەڵۍ جە فکرت ساتێ غافڵ نیم

دڵ پەروانەوار جە شەو تا وە ڕۊ
هەر هانە خەیاڵ وەسڵ و دین تۊ

من کە هامتەرکیب عومرم نام تۊن
نیشات زەینم کۊی کەلام تۊن

نادیدە حوببت جا گرتەن نە دڵ
هەرگیز جە سەودات دڵ نیەن غافڵ

کەلامت سەرمەشق ئینشای زەینمەن
نامت بینایی هەر دوو عەینمەن

(لاتەشبیه) چوون «وەیس» رموودەی «ڕەسووڵ»
هەر هام نە تەحسیل وەسڵت کەم وسووڵ

نەوا بواچی جەو زامن دووریم
دېوانەی بەندەی مەولای «ڕەنجووری»م