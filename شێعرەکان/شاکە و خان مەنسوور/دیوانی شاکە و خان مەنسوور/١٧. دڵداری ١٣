شاعیر: شاکە و خان مەنسوور
کتێب: دیوانی شاکە و خان مەنسوور
سەرناو: دڵداری ١٣
لەبارەی شێعر: نووسین: کەماڵ ڕەحمانی

شاکه‌:
   
   زوڵێخام بازی ،  زوڵێخام بازی
   له‌ێل و زوڵێخا کردن شان بازی
   
   وه‌ قیقه‌ێ خه‌نه‌و که‌مه‌ن درازی
   قاوێ هاوردن کردن وه‌ قازی
   
   قاو خو قاو نه‌ۊ له‌ چووار ته‌ره‌ف تیش
   ژێر جگو بان کووک که‌م کوتاو که‌م نێش
   
   نه‌وبه‌ێ له‌ێلی بۊ قاو له‌ به‌ڵه‌ێشته‌ن
   ئنگشته‌ر هاورد ته‌بڵ شاهی ژه‌ن
   
   نه‌وبه‌ت که‌فته‌و ده‌س زوڵێخای سه‌ر زه‌ر
   وێش بۊ وه‌زیر له‌ێل خاتر ته‌ر
   
   نه‌وبه‌ت که‌فته‌و من وه‌ خودا لاڵام
   ده‌س چه‌پ بردم سه‌رزه‌مین ماڵام
   
   ئه‌وه‌ڵ بازیم کرد ، قاووم که‌فته‌و کڕ
   من بۊمه‌ دز خرقه‌ێ وێران بڕ
   
   بگیر بگیر بۊ ، شه‌ش ته‌ن شه‌ش ته‌ن بۊ
   من له‌ی مابه‌ێنه‌ دڵم یه‌ی ته‌ن بۊ
   
   وه‌ ڕه‌زم گورجی فه‌رار فه‌را بۊ
   جه‌ڵاێ دڵ من قه‌تار وه‌ ڕا بۊ
   
   هه‌ێ کرد قوڵامان و فه‌ڕاشان چڕی
   شه‌ش ته‌رکه‌ێ ئه‌نار له‌ باخان بڕی
   
   شه‌ش ته‌رکه‌ێ ئه‌نار ، وشک و پیچ و ژان
   دا له‌ که‌ف پام هه‌ر مه‌ن وه‌ سقان
   
   شه‌ش ته‌رکه‌ێ ئه‌نار لا تلیش نه‌ێ
   هه‌ر بیس ناخونم دراورد له‌ په‌ێ
   
   وه‌تم:
   
   ئه‌گه‌ر کوشیده‌م وه‌ دار به‌ێ دا
   وه‌ ناو مه‌ماندا ، وه‌ شه‌که‌ر نه‌ێ دا
   
   ئه‌وقه‌ ئه‌و کوشته‌م وه‌ سه‌ماخ و گوڵ
   وه‌ چوو دارچینی وه‌ ڕیشه‌ێ سمبڵ
   
   من هۊچ خه‌ێرێ نه‌یم له‌ چه‌وه‌یل کاڵان
   فه‌ڵه‌ک ته‌وبه‌ بوو نه‌خووازم ئامان
   
   فه‌ڵه‌ک ته‌وبه‌ بوو له‌ ئامان و کو
   یه‌ ده‌س منه‌ وه‌ دامان تو
   
   ده‌س له‌ دامان شه‌خسێ بۊه‌ گیر
   به‌یو بێ فه‌رزه‌ن ، بێ خوداو بێ دیر
   
   له‌ خه‌و گورێزیا سه‌وڵ خرامان
   یه‌قه‌ێ وێش دڕی له‌ سه‌ر وه‌ دامان
   
   یه‌قه‌ێ وێش دڕی له‌ پا تا وه‌ سه‌ر
   ئافێ وه‌ لۊله‌ ده‌روا که‌فته‌و ده‌ر
   
   وه‌ت:
   
   قه‌ومان و خێشان لێت که‌م خه‌وه‌ردار
   پاره‌ پاره‌ت که‌ن وه‌ متری ئاودار
   
   وه‌تم:
   
   وه‌ تێخ مه‌کوشه‌م زامم دیاره‌
   خه‌ڵقان مه‌واشن یه‌ گوناکاره‌
   
   تاڵێ له‌ زوڵفت بنه‌ له‌ گه‌رده‌ن
   خه‌ڵقان مه‌واشن یه‌ مه‌رگێ مه‌رده‌ن