شاعیر: جگەرخوێن
کتێب: شەفەق - برێ وەلاتپەروەری
سەرناو: هەتتا کەنگی د خەودا بی؟

بەسە مللەت ل تە شەرمە، هەتتا کەنگی د خەودا بی!؟
د بن دەستێن نەیاراندا، هەژار و دیل و کۆلا بی؟

بهار ڤا تێ چیا خوەش بوون، وەکە شێران هەرن شەر ئەم
چما وەر ژار و خەمگین بی، هەتتا کەنگی تو رانابی؟

بنێرن ون ل ئەنگۆلا، وەکوو شێران کەتن چۆلا
سەرێ تە هشک وەکی پۆلا، د بن دەستێ نەیارا بی؟

سەری هلدی، تو گەرناسی، ئەگەر رابی تو مێرخاسی
گەلۆ راستە دڤێ بمری؟ د ناڤ دژمندە وندا بی؟

ژ دژمنرە دبی رەنجبەر، ب پاشدە مایی بێ رێبەر
ژ بۆ دژمن دبی شەڤگەر، بەسە ئیدی وەها نابی!؟

وەرە جارەک ژ خەو رابە! وەکە گەرناس و شێرا بە!
خوە پێکبێنە ب هەڤرا بە! دڤێم هشیار و زانا بی

بەسە ون رێ بدن زانا، بدن پێزان و هۆزانا
ژ بۆ چ وەر ل پەی شۆپا، بەگ و شەیخا و ئاخا بی؟

چ ئۆل و ئێل و مالباتن، ئەڤێن دی قەی هەمی تاتن !؟
هەمی یەک دار و یەک کاتن، ببن یەک دا، کو دل شابی

ب: تانگ و تۆپ و لەک مللەت، تو گاڤان پێشدە باڤێژە !
هەتتا کەنگی ل بەندا ڤان، نڤشتێ: شەیخ و سەیدا بی!؟

تو گوه مەد ڤان بەگ و ئاخا، خوە راپێچێ ل سەر شاخا
ژ دژمن بگرە ڤا باخا، تو دێ سەردار و پاشا بی!

جگەرخوینم دخوازم کۆ، ژ بۆ تە راست ببێژم ئەز
تو گوهدێرە ل دەنگێ من، نەکۆ سازا ل بەر گا بی؟