شاعیر: مەلا حەسەنی دزڵی
کتێب: دیوانی مەلا حەسەنی دزڵی
سەرناو: ئەگەر جە غوربەت حاکم بی و پڕ زۆر
لەبارەی شێعر: بۆ مەلا حەمە شەریفی برای

ئەگەر جە غوربەت حاکم بی و پڕ زۆر
هەورامان وەشەن وە لوقمەی نینۆر

پوشاکت نمەد، تەوەن پەی باڵش
وەشتەر جە پڵاو و دۆشەکەی تاڵش

جە شەحم و لەحم و جە گەشت و سەیران
هیچش کەم نیا شیماڵی ئێران

مەشرق و مەغرب، جنوب و شیمال
سەراسەر مڵک و خوای لایەزال

مامەڵە کەرو، چەنی هەورامان
مەفاڕوشەوە، بە هەزار قورئان!

مەر جە باقینە بەهەشتیچ بەروو
ئا وەختە دڵو وێم ڕەزا کەروو!