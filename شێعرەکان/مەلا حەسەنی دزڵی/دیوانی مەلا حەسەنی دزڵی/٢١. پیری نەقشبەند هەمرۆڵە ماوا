شاعیر: مەلا حەسەنی دزڵی
کتێب: دیوانی مەلا حەسەنی دزڵی
سەرناو: پیری نەقشبەند هەمرۆڵە ماوا
لەبارەی شێعر: بۆ یەکێ لە شێخەکانی هەمرۆڵە

پیری نەقشبەند، هەمرۆڵە ماوا
نامەی پڕ جامەت، وەلای من یاوا

یا خوا نەناڵۆ، پەنجەو خامەکەت
فەرەح ئەفزا بێ، فەحوای نامەکەت

شەکەرڕێزان بێ، جە وەشی گوفتار
خۆنچەواران بێ، چون وەرزی وەهار

فەرمانت فەرمان، پەرێ جوبرەئیل
من بۆ بە هادی و ڕانما و دەلیل

تا بە سڵامەت یاوووە مەکان
ئەنجام کارش، سەهل بۆ ئاسان

سەروچەمەکام، بە خاترو تۆ
زووبەزوو کارش، ئەنجام مەوەرۆ

گێڵۆوە وەلات، ئازیزەکەی خۆم!
خەیلێوەن موشتاق، دیای دیەی تۆم

پەرسانت وەزع و ژیواو یانەکەم
داخۆ چەنی بۆ، ئاو و نانەکەم

هەورامان ماوا، قنیات پیشەنا
دوور جە هەیاهوو، گێرە و کێشەنا

بڕیەنم تڕو دنیای، والسّلام
زوو تەڵاقم دان، خاتمەی کەلام

سا تۆیچ مەردانە سێ کوچکەش کەرە!
شەهادەت بارە، وێت ڕاحەت کەرە!

تەوەنی وزمێ شۆنیش دوو بە دوو
هەر یاگێ مەلۆ، بە کێ کەرۆ شوو!

هەزاران شوکر، هەزاران سپاس
من نەجاتم بی و گیانم بی خەلاس!