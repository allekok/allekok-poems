شاعیر: ژیلا حسەینی
کتێب: گەشەی ئەوین
سەرناو: بیرەوەری

کە شۆڕەبی
پرچی خاوی باوەشێن کەر
ئەکاتە پەیکی نامەبەر
گوڵاوی ماچێکی شیرین،
ئەکاتە دەم خاکی دڵبەر...
کاتێ هەتاو
ملوانکەی زێڕ، ئەکاتە مل شاخی یاخی
بە دەم سروود و گۆرانی و هەڵپەڕکێوە
کراسێکی زەرد و سووری ئاودامانی ئەکاتە بەر...
دڵی خۆزگەم
بە ئاواتی گوڵێکەوە دائەخورپێ
لە ئێوارەی زستانێکی کپ و مۆندا
تکەی ئاونگی تەنیایی
تکایە سەر گۆنای ئاهەنگی هەڵپەڕکێ
پرچی کاڵی تاسەکانی، بوون بە دەستماڵی سەر چۆپی
دڵی تەنگی بوو بە خەڵاتی کێبەرکێ!