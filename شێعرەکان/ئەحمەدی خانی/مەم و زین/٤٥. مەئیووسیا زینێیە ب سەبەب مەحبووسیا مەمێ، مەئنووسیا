شاعیر: ئەحمەدی خانی
کتێب: مەم و زین
سەرناو: مەئیووسیا زینێیە ب سەبەب مەحبووسیا مەمێ، مەئنووسیا وێیە ب غەم و دەرد و ئەلەمێ

زینا کو ب دەردێ هەجرێ غەمگین
بێ سەبر و سوکوون قەرار و تەمکین

هندی وەکوو مەم نەبوویی مەحبووس
هێژا نەدبوو ژ وەسلێ مەئیووس

گاڤا وەکوو مەم گهشتە چالێ
ئوممێد نەما ژ بۆ وسالێ

نەزهەتگەه و شەهنشین و ئەیوان
لێ بوونە حەسار و حەبس و زندان

هندی وەکوو شەربەت و تەعام بوون
گۆیا کو ل وێ هەمی حەرام بوون

جانی نەدکر چ خواب و راحەت
جسمی نە ددی چو تاب و تاقەت

ئەو ڕەنگ زەعیف و ژار بووبوو
گۆیا کو ب جسمی تارێ موو بوو

ئەو موو گەڕیایی زەعفەرانی
تەشبیهی ب ڕەنگێ ڕوویێ خانی

شەب تا ب سەحەر سەحەر حەتا شەب
فارغ نەدبوو ژ زکرێ: یا رەب

هەر لەحزەدگۆتە چەرخێ دەووار:
کای زالمێ بێ ئەمانێ خوونخوار

من قەسد و غەرەز د گەل تە نینە
ئایا تە د گەل من ئەڤ چ کینە؟!

دەورەک نە تە کر دەمەک ژ بۆ من
پڕ دی تە مەگەر مەمەک ژ بۆ من

نوورەک د ڕویێ مە کر تە پەیدا
سوهتن ل مەمێ تە پێ سوەیدا

شەوقەک د روخێ مەمێ تە هل کر
قەلبێ مە ب وی تە سۆت و کول کر

ئایا تە چ مەسلەحەت د من دی
نیشانێ م دا تە یێکێ جندی

ئەووەل تە کوسان ل من عەیان کر
پاشی تە چڕا ل من نهان کر

سوهتن تە ب ئاگرێ فراقێ
کوشتن تە ب دەردێ ئشتیاقێ

عالەم هەمی پێکڤە شاد و خوررەم
دایینە من و مەمێ تە مەئتەم

دەردێ خوە ژ بۆ م ڕا ببێژە
ژەهرا د دلێ خوە دا بڕێژە

یووسف تە ل من شهاندە چالێ
هیشتم تە د ڤێ خەرابە مالێ

یەعقووب سفەت حەزین و نالان
سەبرا دل و جان تە بر ب تالان

ئەز ماییمە هەر وەکی زولەیخا
بێ یووسف وبێ موراد و مەئوا

گەه شەکوە دکر ژ بۆ مەمێ ژار:
کای یووسفێ بێ گونەه گرفتار

دا فکرێ نەکی کو راحەتم ئەز
دا زەن نەبری ب تاقەتم ئەز

واللهی قەسەم دکم ب باری
ڕۆ ژێ د سپی شەڤێ د تاری

نینن ژ مە ڕا چو خواب و خوارن
إلا کو دو دیدە خوون دبارن

بیداریە سەنعەتێ دو چاڤان
خوونخواریە خوارنا هناڤان

ئەی قبلەئێ قەلبێ من ب دلخواه
وەی کەعبەئێ جان ب کعبە الله

هەر لەحزە ژ دەستێ فرقەتا تە
هەر وەقتی ژ دەردێ حەسرەتا تە

سەد ئاه و دوسەد ئەنین و ئەفغان
بێ گاڤ مە تێن ژ نیڤ دل و جان

ئەڤ ڕەنگەیە حالێ من شەب و رووز
حالێ تە کوسانە ئەی دل ئەفرووز؟

زندانیێ من! تە کی جەلیسە؟
سەودائیێ من! تە کی ئەنیسە؟

ئەی دل تو ژ قەلبێ من بدەرکەڤ!
وەی جان تو ژ بۆ دلی ب بەرکەڤ

هوون هەردو هەڕن مەمێ ببینن
لێ یەک خەبەری ژ بۆ مە بینن

ئەی دل تو کو لێ دکی سەلامێ
زوو بینەڤە بۆ م ڕا پەیامێ

کانین ب چ حالە ئەو گرفتار
دانین چ خیالە ئەی دل ئەفگار

کانێ ل مە ئاشە یانە زیزە
باغێ وی بهارە یا پەییزە

خوەش ڕەنگ و لەتیفەشوبهی سۆرگول
یان ژار و زەعیفە مسلێ بولبول

ئەیوان ل مە بوویە دارێ محنەت
زندان ب مە بوویە باغێ جەننەت

خوەزیا کو ل من غەزەب کرا میر
مانەندی مەمێ ب غلل و زنجیر

ئەز ژی بشهاندما ڤ چالێ
ڕۆ ژەک ڤەکەتا ل من ژ سالێ

جارەک بدیا من ئەو گرفتار
دەرمان بکرا من ئەو بریندار

عومرێ من ئەگەر چ یەک رەمەق بوو
حەققا کو مرن ژ بۆ مە حەق بوو