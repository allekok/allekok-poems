شاعیر: ئەحمەدی خانی
کتێب: مەم و زین
سەرناو: دەلالەت و تەقریرا رەممالیە ژ بۆ پیرێ موافقی «ما فی الضمیر» و موخالفی تەقریرێ

ئەو وارسێ علمێ دانیالی
گاڤا فکری د شەکلێ ڤالی

فی الحال د رەحمێ ئوممەهاتان
بێ وەزعێ تەوولدا نەباتان

لەحیان و نەقی ب یێکڤە دیتن
تاجدین و ستی ب پێکڤە دیتن

شەکلێ فەرەحێ د گەل غەمێ دی
بێ پەردە وی زین د گەل مەمێ دی

ئەڤ ڕەنگەهە گۆتە قاسدا پیر:
مەقسوود ب مەکر و کز ب و تەزویر

ما قەت دبتن ژ بۆ تە حاسل؟
بێ ڕاستڕەوی مەحالە مەنزل

تە دگۆ کو کوڕێ د من ددینن
نابێژیە من ستی و زینن

ڕۆ ژا وەکوو چوونە گەشت و سەیران
وان دینە ل ڕێ دو دیدە حەیران

یەعنی کو دو کو ڕ د سەرو قامەت
ڕابوویە ل وان کوڕان قیامەت

فی الحال ئەڤان دو ئافتابان
دل چوویە ڤە بال دو ماهتابان

ئەو بوونە ژ عشقێ ڤان د بێ هووش
ئەڤ بوونە ژ حوسنێ وان د مەدهووش

ئەو شیفتەئێ بەلایێ عشقن
ئەو تەشنەئێ کەربەلایێ عشقن

ئەڤ خاتەمەئێ د وان کوڕانن
ڤان ژی دو نگین د دەستێ وانن

چاوا خەملینە ئەڤ کوڕانی
ئەو ژی گەڕیانە جل کەچانی

پیرێ وهە گۆتە شەیخێ رەممال
من شوبهە نەما د کەشفێ ئەحوال

لێکن تو ببێژە ئەو چ ئەسلن
قەنج کەشفێ بکە کو ئەو چ نەسلن

بەگزادەنە ئەو عەلی مەقامن
جندی نەسەبن وە یا عەوامن؟

شەیخ گۆ کو د دینێ عشقبازی
بەیعەک هەیە ئەو دبێن تەرازی

بێ شەرتێ کەفائەتێ رەوایە
شەرتێ موتەعاقدان رزایە

خاسما کو کوڕێ د ڤان بژاری
دوڕدانەیە یەک و یەک مراری

بەگزادەیە یەک ژ نەسلێ میران
یەک ژی ب نەسەب کوڕێ دەبیران

وێ ساحرەئێ ژ بۆ نشانە
دیسان خەبەرەک کرە بەهانە

گۆ: عاشق و موبتەلا و دینان
مەفتوونێ ژ بۆ ستی و زینان

ئەو نابنە قابلێ حسابان
ناکونجنە دەفتەر و کتابان

شەیخم تو دزانی ئەڤ جەزیرە
تێکدا کوبەرا و کوردە میرە

ئحسان بکە پەردەئی هلینە
ئەو هەردو مەلەک ببێژە کینە

عەهدا مە وە بت تەنێ ببینم
چل زێڕی بچم ژ بۆ وە بینم

شەیخ گۆ: تو هەڕە ببین و شاقان
تەفتیش بکە جه و و ساقان

هەرچی کو دبێژن ئەو عەلیلە
ئەو عللە ژ بۆ تە ڕا دەلیلە

بنمێ خوە ب سوورەتێ تەبیبان
بێ پەردە دبینی وان حەبیبان

گاڤا کو تە دیتن ئەو مەلەک وار
کەشفە ژ قوماشی ژی خەریدار

خاسما کو د دەستێ وان نگینن
مەنقووش ل وان ستی و زینن

ڕابووڤە عەجووزە شوبهی لوقمان
سەر تا ب قەدەم دەوا و دەرمان

قاروورە و حوققە نشتەر و کیس
هلگرتن ئەوا خەبیسەتەلبیس

دایی بەغلا خوە چەند کتێبەک
دنما ب حەکیمەکێ عەجێبەک

حازر خوە گهاندە پیشەکاران
فی الحال بوویە نەدیم و یاران

وان گۆ: تو ژ کووڤە تێ چ پیری؟
غالب تو ژ علمەکی خەبیری!

گۆ: گەر چ کو زاهری حەکیمم
زێدە ب دو عللەتان عەلیمم

زائل دکم ئەز قەوی دو ژانان
دەردێ بەدەنان و دەردێ جانان

وان گۆ: تو ژ بۆ مە ڕا خەبەر دە
دەردێ کو ل جانی بت چ دەردە؟

وێ گۆتی کو هوون مەگەر نەبینن
وی دەردی عەلامەتن نەهینن

ئەو دەردەکی زێدە بێ مەجالە
سححەت ژ وی دەردی ڕا مەحالە

دوور بت ژ وە ئەو گەلی رەوالان
ئەو بەرقە د سوورەتێ شەپالان

گاڤا ڤەددەت وەکی برووسکە
بێ شوعلە و پێت و بێ چرووسکە

بێ جەرحە و قەرحە و برینە
ناڤێ ل وی دەردی هەر ئەڤینە

ئەمما وە دسۆ ژتن هناڤان
خوونا دلی تێ ژ هەر دو چاڤان

وان گۆتنە وێ کو خەیری مەقدەم
حالا نەخوەشن ژ مە دو هەمدەم

ئحسان بکە هەر دووان دەوا کە
دەرمان کە ب نەوعەکی تو ڕاکە

هەر چی تو دبێژی ئەم وەسا کین
هەر چی تو دخوازی ئەم ئەدا کین

پیرێ خوە گهاندە نک مەریزان
وەقتێ فکری د وان عەزیزان

وێ گۆتە ب هەمدەم و دەلیلان:
تەنها مە بهێلن و عەلیلان

دا ئەز بکەرم ڤی دەردی تەشخیس
پاشی بکم ئەز دەوایی تەلخیس

هەڤڕێ هەمی چوونە دەر ژ باوان
پیر ما و تەنێ د گەل دو لاوان