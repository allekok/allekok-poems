شاعیر: ئەحمەدی خانی
کتێب: مەم و زین
سەرناو: مولاقی بوونا تاجدین و مەمێ یە ب ستی و زینێ موستەغرق بوونا وانە د بەحرا عشق و ئەڤینێ

وان هەردو کوڕێ د جامە تەبدیل
وەقتێ دکرن د شەهری تەحویل

ناگاه و عەجایبەک نوما وان
یەک جوزء ژ عەقلی قەت نەما وان

دیتن د مەحەللە و زوکاکان
هەر کووچە و غورفە و شباکان

سەد تازە جوان ژ ڕەنگێ سەروان
دیبا و حەریر و خەز د بەر وان

پانسەد ژ کچ و کوڕ و رەوالان
ئەو چەند ژ قسمێ پیر و کالان

ئەنواعێ موزەککەر و موئەنەس
هندەک د بورەهنە هن مولەببەس

هندەک د ئەعالی و ئەکابر
هندەک د ئەدانی و ئەساغر

پێخواس هنەک هنەک د سەرکۆل
کاشۆ ژ پیان و سەر وەکی هۆل

سەرمەست هنەک هنەک د سەرخوەش
دەم بەستە هنەک هنەک د دەم گەش

گۆیەندە هنەک هنەک د خامووش
پۆیەندە هنەک هنەک د مەدهووش

هن جامە دەریدە هن د سەرخوەش
هن عەقل رەمیدە هن موشەووەش

هندان دکرن فغان و فەریاد
هن بوویی ژ قەیدێ عەقلی ئازاد

هەر یەک د مەقامەکی دگەرگوون
هەر یەک ب جەفایەکێ جگەرخوون

ئەو هەردو دەمەک ڤەمان تەحەییور
بوون غەرقەئێ لوججەئێ تەفەککور

تاجدین سەککنی و پرسیار کر
پڕسا خوە ب یێکێ ئختیار کر

گۆ: ئەی خزرێ رەهێ هدایەت
بێژ ئەڤ چ بەلایە بێ نهایەت

وی گۆتە دو شەهلەوەندێ شەدداد
ئیرۆ ل ڤی خەلقی بوونە جەللاد

هەر چی کو دبینن ئەو دو سەرخوەش
فی الحالی دکەن وها موشەووەش

وان گۆ: تە نەدی کو ئەو چ ڕەنگن
وی گۆ: دو کوڕن زیادە شەنگن

وان گۆ کو ب شیر و شەشپەڕن ئەو
یانە ب خەدەنگ و خەنجەرن ئەو

وی گۆ کو ب غەمزە و ب ئاوڕ
خەلقی دکو ژن وەکی ب کەیبوڕ

وان پڕس دکرن کو گەر ببینن
دا بۆ خوە ب مەردی دەست هلینن

هەردو د وی کاری بوون کو ناگاه
دیتن کو ژ مەحزێ قدرة الله

ئەو هەردو پوسەر وەکی دو پەیکەر
تابەندە ب شەکلێ شاهێ ئەختەر

یەک هەیئەت و شەکل و یەک لباسن
ئەمما د وی شەهری ڕەنگ نەناسن

سیرەت مەلەکن سوەر پەرینە
نە بائعن ئەو نە موشتەرینە

ڤان هەردو بران کو ئەو دو ئۆباش
دیتن دل و جان وە دان ب شاباش

ئەو ڕەنگ گەڕیان جونوون و والەه
ئێدی قە نەبوون ژ عەقلی ئاگەه

نە فەهم و خرەد نە عەقل و نە هۆش
گێڕبوونە ل سەر زەمینێ مەدهووش

فی الجمله ژ عەقل و جانی تێر بوون
فی الحالی ژ دوورڤە هەردو گێڕ بوون

وان هەردو فریشتەئێ د کوببار
دیتن دو مەلەک زیادە دلدار

مەه پارەنە لێکن ئافتابن
دلدارەنە لێ جگەر کەبابن

تەشبیهی ب سەیدێ نیم بسمل
بێ شوبهە گهانە حالێ موشکل

ناچار بەزینە سەر شکاران
فوکرینە روخێ د وان نگاران

زانین کو نە سەیدێ سەرسەرینە
سەرخەیلێ سپاهێ دلبرینە

وەستان و نەزەرکرن ب دققەت
وان هاتە ب قەلبی رەحم و رققەت

القصه ژ حوسنێ ڤان غەزالان
رەحمەک کەتە قەلبێ وان رەوالان

سررا دلی کر ب هەڤ تەعەللوق
نوورا روخێ وان ب هەڤ تەعەششوق

مەکشووفێ تەریقێ ئاشنایی
رووحان قە نەکر ژ هەڤ جودایی

یەک ڕەنگەکی سرفە عالەما غەیب
زاهر دکر ئتتحادێ لا رەیب

حوببێ وە کرن ب هەڤ گرفتار
حوسنێ وە کرن ب هەڤ تەلەبکار

تە دگۆ کو چ قالب و چ مەقلووب
هەر چار چ تالب و چ مەتلووب

بێ شوبهە یەکن چ تەن چ ئەرواح
ئەو موتتەحدن چ جان چ ئەشباح

حوببا د دلان وە کر عەداوەت
بوغزا د دلان وە کر حەلاوەت

نسبەت ب مە حادسن عەدیمن
لێکن ژ حەقیقەتا قەدیمن

لەورا کو جونوودێ جان موجەننەد
چێبوونە د علمێ حەق موخەللەد

هن موئتەلفن هنەک موخالف
هن موختەلفن هنەک موئالف

وان موئتەلفان ب یەکڤە ئولفەت
ئاخر وە کرن نەما چو کولفەت

یەعنی کو ئەوان کوڕێ د خوونخوار
گاڤا و هە دیتن ئەو بریندار

ئەو هەردو ب سەد دلان حەباندن
ڕوونشتن و هەردو وەرگەڕاندن

گاڤەک سەییرین ل بە ژن و بالان
پێلەک حەییرین ل زولف و خالان

گۆتن: عەجەب ئەڤ کچێ د کێنە؟
یان هەردو مەلائیکێ د خودێنە؟!

ئەڤ مێوە ل کی جهی گەهانە
ئەڤ گول د چ گولشەنێ نومانە؟

سەروێ د چ جوویبارەکێنە
تەیرێ د چ مورغزارەکێنە؟

ماوەرد ژ هێسترێ د گولگوون
رهتن ل روخێ د وانێ پڕ خوون

عشقێ کربوون وسا نە هشیار
قەتعا نە دبوون ژ خوە خەبەردار

ئاخر کو کرن ب خامەیا عەشق
حوسنا خەتێ وان ل لەوحێ دل مەشق

وان ڤێ کو بزانن ئەو چ ئەسلن
لەورا کو نزانن ئەو چ نەسلن

ئەنگوشتەریێ د وان جوانان
کێشان ژ ئەسابعێد خودانان

خاتەم ژ ئەناملێد خوە کێشان
دانینە جهان ژ بوویی نیشان

یاقووت ب موهریان گوهۆڕین
ئەلماس ب شووشەیێد بلۆرین

سەرسال و خوەشی ژ دەست ب دەر دان
عەیشێ خوە بەدەلکرن ب دەردان

ناگاه ئەجانبەن خویا بوون
ناکام کرن وەداع و ڕابوون

مان هەردو برا وەکی دو سەیدان
پابەستێ سەلاسلان و قەیدان

ڕابوون کو شەڤەک سیاه و تاری
شەمس و قەمەران کری تەواری

رەه شوبهەتی مورغێ نیم بسمل
بێ قووەت و بێ توان و بێ دل

سەرسام و دەوار و سەرع و مەحروور
سەودا و فوئاد و خەبل و مەخموور

سەد جار دکەتنە ئاستانان
حەتتا کو گەهانە ئاشیانان

هەر چەندە کو گەهشتنە مەقامان
ئەمما کو ل وان دو تەلخێ کامان

ڕۆژ و شەڤ و وەقتێ سوبح و ئێڤار
یەکسان د نما ل وان ب یەکجار