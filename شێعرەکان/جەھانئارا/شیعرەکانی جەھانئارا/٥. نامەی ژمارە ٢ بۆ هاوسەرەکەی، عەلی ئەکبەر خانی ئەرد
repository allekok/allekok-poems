شاعیر: جەھانئارا
کتێب: شیعرەکانی جەھانئارا
سەرناو: نامەی ژمارە ٢ بۆ هاوسەرەکەی، عەلی ئەکبەر خانی ئەردەڵان، ناسراو بە شرف الملک

میرزام تۆم جە یاد ...
میرزام گیانو تۆ، تۆم نەشییەن جە یاد

مەیلم هەر وە تۆن، هەر وەتۆوە شاد
دڵ هەر جە لای تۆ، یاوان بە موراد

خاتر پڕ گەردیت خەتای من چێشەن
پەی چێش چەنیمان خاترت ڕێشەن

پەی چێش خاترت لێمان ڕەنجیان
تۆ واتەنت دەرد، من واتەنم گیان

من جە ئەمر تۆ نییەنم تەقسیر
میرزام تۆ ناهەق لێم مەبی دڵگیر

ئەگەر من جاری تۆم کەردەن ڕەنجە
دەستوورەن ئانە پێش ماچان لەنجە

غەمزە و کریشمە و لەنجە و لارەی یار
مەبۆ بکێشۆ، عاشق بە سەد بار

من نازم کەردەن تۆ ماچی جەنگەن
جەنگ نییەن میرزام، ئانە گشت ڕەنگەن

ئەر مەیل کەنیز، مەندەن وە لاوە
بپێچەش وە بەرگ، ساف واڵاوە

بکیانە پەرێم، تا خاتر جەم بۆ
ئەندێشەی شەوان جە لای من کەم بۆ

وەرنە بیناییم، هەی بەرگوزیدەم
دایم مەوارۆ سەیڵات نە دیدەم

ئەر سەد کە بەدان بە جەنگش ماچان
ئەو جەنگە جەنگی وەڕنگەر ماچان

مەگێرە نە گۆش واتەی بەدکاران
بەدان، بەد ماچان نەبەین یاران

خەیاڵشان بەدەن، بەدان بەدگۆ
جیایی مەوزان، بەینی من و تۆ

شەرتم ئەو شەرتەن، من شەرتم کەردەن
عەهدم شەریکەن تا وە ڕۆی مەردەن