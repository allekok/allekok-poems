شاعیر: مەلای جزیری
کتێب: دیوانی مەلای جزیری
سەرناو: مەحبوب د دل دا مە بە ئەڤراز چ حاجەت؟
لەبارەی شێعر: یار ئاگادارە - نووسینەوەی دووبارەو درووست کردنی ڕێنووس: جەعفەر شەریفی

مەحبوب د دل دا مە بە ئەڤراز چ حاجەت؟
عەنقا ب خوە بێتن فرو پەرواز چ حاجەت؟

نەی دورە حەبیبێ مە چ فەریاد و فغان کین
وێ گوە ل زەمیرا دلە ئاواز چ حاجەت؟

گۆ سوختە مورادا خوە ژمن تەلبە کە ئیرۆ
من گۆ ژ کەریم تەلبە و داخواز چ حاجەت؟

من نالە رەفیقن غەم و تەحلینە موساحیب
فەریاد ئەنیسی منە دەمساز چ حاجەت؟

دل دان و نەوازش چ نە دوشنام بەسن من
پر دەردو جەفا حورمەت و ئیعزاز چ حاجەت؟

سوحبەت بەمەی و چەنگ حەبیبێ مە بڤێتن
فەریاد و فغانی مە نەبەس ساز چ حاجەت؟

رازێن مە چ حاجەت وەکو غەمماز بزاتن
ئەشکین مە بەسن دیدەیی غەمماز چ حاجەت؟

هەر لەحزە چ حاجەت کو ب نازان بکوژی من
جانا ژخوە قوربانێ تەمە ناز چ حاجەت؟

تاچەند بەهیجرا خۆ تو من تەجرەبە ئینی
زێڕێ ژ خوە خالیس محەک و گاز چ حاجەت؟

حاجەت نیە جانا یەدی بەیزا بەدەر ئانین
ئینکار د دین دا نەبت ئیعجاز چ حاجەت؟

ئەسراری ئەزەل دێ دئەبەد بێنە زهورێ
ئەنجامی سەرئەنجام ژ ئاغاز چ حاجەت؟

گەر لوءلوئی مەنسور ژ نەزمێ تە دخازێ
وەر شێعری (مەلێ) بێ تە بەشیراز چ حاجەت؟