شاعیر: سابیری
کتێب: دیوانی سابیری
سەرناو: ئەی بەھەشتی ڕوو بە حەققی ئەو جەماڵ و شێوەیە

ئەی بەھەشتی ڕوو بە حەققی ئەو جەماڵ و شێوەیە
ئیلتیفاتێ کە، بە چاوی تۆ کە عەقڵم لێوەیە

ئەی مەسیحالەب بفەرموو دەفعی ئازارم بکە
مەڵحەمی زامی دڵم مەعلوومە ئەو دوو لێوەیە

تا لە باغی ڕوویی تۆ عەناب و سێوم دی بە چاو
دڵ نەخۆشە ھەر خەیاڵی ئەو عەناب و سێوەیە

مەیل ئەفەرمووی تێبگەی ئەحواڵی دەردم دوور لە تۆ
ھەر سەری موویی وجوودم سەد برینی پێوەیە

زوعفی قەلبی ئێمە دەرمانی بە لوقمان ناکرێ
چونکە موشتاقی گوڵ و گوڵزاری حوسنی ئێوەیە

تا بە لەفزی نەرم و شیرین ماھڕوو بانگم نەکا
ھەر وەکوو فەرھاد ڕەنج و مەسکەنم ئەو کێوەیە

چیم بەسەر دوختوور و ئەجزاخانەوە ئەی گوڵبەدەن؟
چونکە دەرمانم گوڵی گوڵزار و حوسن و شێوەیە

سابیری بیمار و دڵسووتاوی دووری دولبەرە
ھەر بە داخی پوڕتەقاڵ و ناسکە ھەرمێوەیە