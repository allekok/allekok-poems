شاعیر: سابیری
کتێب: دیوانی سابیری
سەرناو: برا شێتی بەسە عەقڵێ پەیا کە

برا شێتی بەسە عەقڵێ پەیا کە
لە خوڵق و خوویی حەیوان خۆت جیا کە

دەمێکە وا ئەسیری نەفسی نزمی
وەرە حەربێ لەگەڵ نەفس و ھەوا کە

بە تەییارەی سیام و تۆپی تەقوا
غەزای پاتەختی نەفسی ڕووسیا کە

بە مەترەلۆزی وێردی زیکر و فیکرت
بەرەنگاری ختووری ماسیوا کە

بە غەفڵەت چوو برادەر عومری گەنجی
لەمەولا عومری ڕابردوو قەزا کە

ھەتا کەی لوقمەبادان و چڵێسی؟
بەسە تەنپەروەری، ھۆشێ پەیا کە

حەساری شاری دینت ئەی موسڵمان
بە زیکر و فیکری تەسبیحی خودا کە

قسەم بۆ دین و دونیا سوودمەندە
ڕەفیقی چاک و تاعەت بێ ڕیا کە

لە خەڵقی خاکی تێفکرە سبەینان
بە شەو سەیرانی ئەستێرەی سەما کە

لەخەو ھەڵسە بشۆرە دەست و چاوت
تەماشایێکی ئەسراری خودا کە

بە ئیستیغفار و گریانی سبەینان
برین و دەردی عوسیانت دەوا کە

ئەگەر تانەی گوناھت ھاتە سەر چاو
عیلاجی تووتیای پای ئەولیا کە

تەماشاکردنی ئاوێنە یەعنی
لە ڕیش و ئیشی ناڕێکت حەیا کە

ئەسەف بۆ گەنجی، ئەییامی جەوانیت
کە فەوتاندت لە پیریدا ڕەجا کە

سمێڵ و ڕیشی وەک ماش و برنجت
ئەڵێن ئەی خەستە تەرکی زوولبیا کە

چرا و عومر و شەوی سابیر بەسەرچوون
لەمەولا زیکری بێ چوون و چرا کە