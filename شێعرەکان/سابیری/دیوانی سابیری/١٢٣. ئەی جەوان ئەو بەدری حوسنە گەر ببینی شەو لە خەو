شاعیر: سابیری
کتێب: دیوانی سابیری
سەرناو: ئەی جەوان ئەو بەدری حوسنە گەر ببینی شەو لە خەو

ئەی جەوان ئەو بەدری حوسنە گەر ببینی شەو لە خەو
فیکری بیکری نازەنین و ماھ جەماڵت کەی دەبێ؟

حەنزەلی دەستی بلوورینت لە شەککەر خۆشترە
باسوق و حەلوا بە زەوقی جوێنی تاڵت کەی دەبێ؟

باعیسی ژینم ئومێدی وەسڵی تۆیە بتگەمێ
پێت بڵێم سا بمکوژە خوێنم حەڵاڵت کەی دەبێ؟

گەرچی ئومێدی ویساڵت قووەتە بۆ جان و دڵ
ھەم تەرازووی لەززەتی شەرتی بەتاڵت کەی دەبێ؟

پادشاھا سابیری عومرێکە دەربانی دەکا
داخیلی خوددامەکەی سەفی نەعالت کەی دەبێ؟

دولبەرە مەست و فەلەک کەڕ، بەختی شوومت خەوتووە
سابیری نەفعی شکات و عەرز و حاڵت کەی دەبێ؟