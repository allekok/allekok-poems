شاعیر: عەبدوڵڵا گۆران
کتێب: سروشت و دەروون - سروشتی جوان
سەرناو: تازە

کە شەو هات و پەردەی ڕەشی کەوتە سەر

جوانیی تەبیعەت، کەژو دەشت و دەر

هەموو نووست، هەموو مرد، کش و بێ ئەسەر:

سەما، تازە جیلوەی ستارەی نەزەر؟

کە گوڵباخ، نێرگس، زەمەق، یاسەمەن

هەموو نوقمی بەحری تەمی ئەم شەوەن؟

هیلاکی گروشمەن، وەنەوزێک ئەدەن:

سەما، تازە جیلوەی ستارەی نەزەر؟

کە کپ بوو قەراغی چەمی پڕ لە قاز،

لەسەر ڕووی نەما زینەتی ئیهتیزاز؛

لەسەر لێوی لاچوو بزەی نووری ناز:

سەما، تازە جیلوەی ستارەی نەزەر؟

کە دڵ کەوتە ناو دۆزەخی دەردەوە،

کە عیشق و شەبابی، خوا بردەوە،

گڕی شاعیرییەت کە دامردەوە:

سەما، تازە جیلوەی ستارەی نەزەر؟