شاعیر: عەبدوڵڵا گۆران
کتێب: لە کۆڕی خەباتا
سەرناو: بێشکەی مناڵ
لەبارەی شێعر: بەرڤیخە - ١٩٦٢

دایک دای ڕەنج، بۆ مناڵ دای؛
بۆ بزەی ناو بێشکەی ئارام،
بۆ شیرینیی گڕوگاڵ دای...

باوک هەچ ئارەقێکی ڕشت
بۆ ئەوەی ڕشت - من دڵنیام -
نەمری کات: بڕبڕەی پشت...

ئای ئەو ماڵە چەن ئاوایە:
کە دایک و باوک لای بێشکەدا،
گوێیان لە مشەی ساوایە!

ئای ئەو ماڵە چەن بێ باکە:
کە لە بارووت و لە بۆمبا
ژێر بێشکەی مناڵیان پاکە!

ئای چەن خۆشە: ماڵێک بێ وا
ڕووی دنیا، ئەم پەڕ تا ئەوپەڕ،
دڵنیا بین بێشکەی ساوا
نابێ بە خۆڵەمێشی شەڕ!