شاعیر: عەبدوڵڵا گۆران
کتێب: لە کۆڕی خەباتا
سەرناو: بەستەی نەبەز
لەبارەی شێعر: سلێمانی - ١٩٥٣

من ئەو دیلەم لە زیندانی تاریکا
هەتاوی بیر ڕووناک ئەکا بەرچاوم؛

بە ناو هەزار حەڵقەی داوی باریکا
قەفی زنجیر ئەپچڕێنێ هەنگاوم!

***

من ئەو دیلەم لە پشت شوورای پۆڵاوە
ئاسۆی هیوای گەشم هەرگیز ون ناکەم؛

لە ڕووی ئاسمان بە گڕی سوور نووسراوە
بەندە بەندەی ئایین نامەی بڕواکەم!

***

من ئەو دیلەم ئامانجم قیبلەی گشتە؛
با سامدار بێ و پڕ دڕک بێ ڕێی ڕاستم،

مادام هێزی زۆربەی گەلم لە پشتە:
دڕک گوڵە و ترس ئارامە بۆ خواستم!

***

من ئەو دیلەم کە سرنجی بێ باکم،
سڵ لە چاوی پڕ لە قینی زەق ناکا؛

دانەچیڕەی گورگی هاری سەر لاکم
زاتی گیانی نەلەرزیوم لەق ناکا!

***

من ئەو دیلەم کە دیل کەری زۆردارم
دڵی لەبەر گوڕی ناڵەم ئەلەرزێ؛

تا شڕتر کا کەڵبەی لەشی زامارم،
خۆی خراپتر لەناو خوێنا ئەگەوزێ!

***

من سەربازی ئامانجێکم: پیرۆزە،
فیداکاری ڕێگایەکم: بێ گەردە،

ڕەنجێک ئەدەم ڕەنجی پیاوی دڵسۆزە،
لە ڕێیەکا بێ باک ئەمرم: ڕێی مەردە!