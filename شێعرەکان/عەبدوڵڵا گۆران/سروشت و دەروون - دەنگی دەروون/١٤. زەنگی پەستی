شاعیر: عەبدوڵڵا گۆران
کتێب: سروشت و دەروون - دەنگی دەروون
سەرناو: زەنگی پەستی
لەبارەی شێعر: ١٩٤٠

ئەوا دیسان لە گۆشەی نادیاری
دڵم، هەڵسا زڕەی زەنگی فگاری؛

بە ئەسپایی، بە بێ هێزی، بە عاستەم،
هەوای ڕۆحم ئەخاتە سەر لەرەی خەم!

بە ئەسپایی، بە لەرزۆکی، هەژاری،
ئەناڵێنێ لە شوێنی نادیاری!

زمانێک دێتە گۆ هەرچەن زڕەی دێ،
کە تێر نابم لە گوێ گرتن بە دوو گوێ!

زمانێک، بەستەیەک، دەنگێک، نەوایەک،
سکاڵایەک، هەناسە و ئاخ و ئایەک

کە تێی ناگەم، کە نازانم ئەڵێ چی،
بەڵام خوڕخوڕ لە گەڵیا ڕۆحم ئەگری!

چییە ئەی ڕۆحی بێ لێوار و بێ پەی
لە تۆ ناشارەزاییی من هەتاکەی؟

چییە ئەم دەنگە؟ ئەم ئاوازە دوورە؟
کە پێ هەڵهێنەری چاوی شوعوورە؟

کە دێ پەستم، کە نایە ئارەزووی دڵ
بە دوویا وێڵ ئەبێ: مەنزڵ بە مەنزڵ!

چییە ئەم زەنگە زرنگەی دێ بە ماتی
کە ژێر تەم کەوتووە شوێنی وڵاتی؟