شاعیر: مەستوورەی ئەردەڵان
کتێب: دیوانی مەستوورە
سەرناو: عەزم جەختمەن
لەبارەی شێعر: کوردیی گۆرانی

عەزم جەختمەن ...
ئەمجار وە تاقی عەزم جەختمەن

هیجرانت وە دڵ بەڵای سەختمەن
یە گشت تەقازای شوومیی بەختمەن

عەزمی شکارگای کۆساڵانمەن
بەڵام جە دووریت پەشێو حاڵمەن

بێ تۆ چۆن گێڵوون نەو دەشت و دەردا؟
بێ تۆ چۆن گوڵان کەروون وە سەردا؟

جەو مەکان ئاهووی وێنە چاو مەستان
بەران مەکەران دەستان بە دەستان

بێ تۆ ئەر مەیل کەم بە شکارشان
حەسرەتمەند مانوو وە دیدارشان

کەبکی کۆساری جەو سەحرا و کۆدا
قەهقەه مەوانۆ نەو شەو و ڕۆدا

ئەر سەیرشان بێ تۆ سەر وە بەرگم بۆ
ئی سەفەر سەفەر لوای مەرگم بۆ

جۆق جۆق قومرییان نەو مەکانەدا
دایم مەشغووڵەن نە سەیرانەدا

بەبێ تۆ ئەگەر نە دڵ بۆ شەوقش
نە گەردەنم بۆ ئەو سیا تەوقش

نەو وادیی دڵبەر بوڵبوڵ مەوانۆ
سەحەرگە بە ناز دیدار مەنمانۆ

ئەگەر بە بێ تۆ مەیل کەروو پێشان
نە دیدە کۆر بام، دەستم بکێشان

جەو ماوا پۆل پۆل هەزار دەستانەن
ڕەسمشان دایم وێنەی مەستانەن

وەستانشان ئەر بێ تۆ مەیل کەم
دوور جە تۆ خاتر نە زووخاو کەیل کەم

ئیسە من لوام بییەن وە تاقی
وەختێ تەر پەیمان نەمەندەن باقی

دیداری ئاخر بنمانیم بە یەک
کامی ناکامی بستانیم جە یەک

بەڵکە عومرمان وەفا نەکەرۆ
من ماچوون، بەڵام خودا نەکەرۆ

باقی و السلام، نووری دیدەی من
دڵبەند و دڵدار، بەرگوزیدەی من