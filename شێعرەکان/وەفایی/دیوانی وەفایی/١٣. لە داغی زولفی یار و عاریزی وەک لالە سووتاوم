شاعیر: وەفایی
کتێب: دیوانی وەفایی
سەرناو: لە داغی زولفی یار و عاریزی وەک لالە سووتاوم

لە داغی زولفی یار و عاریزی وەک لالە سووتاوم
بە ڕەنگی لالە بۆیێ داغدار و غەرقی خوێناوم

دوو چاوی مەستە بێبادە، مەلایک ڕوو، پەری‏زادە
پەری دێوانەیی کردووم، مەلایک دەستی لێداوم

لە سەودای خەتتی یاقووتی لەب و کاکۆڵی ڕێحانی
وەکوو زولفی شکستە تێکشکاو و خاو و شێواوم

لەبەر چاوت کە ڕەمزی نوکتەبازی مەکتەبی حوسنە
وەها مەستم لە ڕەنگی حەرفی مەعنا لەوحی شۆراوم

لە نێو سەیلی سوروشک و سۆزی دڵ حەیران و مەبهووتم
لە دووریی تۆ عەجەب ماوم! نە خنکاوم، نە سووتاوم!

عیزار و زولفی تۆ ـ بێشک ـ شەو و ڕۆژ پێکەوەن ئەمما
شەو و ڕۆژ پێکەوە؟ لەو وەجهە من حەیران و داماوم

تەلیسمی بابلە، سیحری حەڵاڵە ـ قەد ڕەها نابم ـ
وەفایی! یا بە داوی زولف و ڕەمزی چاوە گیراوم؟