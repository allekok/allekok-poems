شاعیر: وەفایی
کتێب: دیوانی وەفایی
سەرناو: بە خۆڕایی نییە سووتاوی ڕووتە عاشقی شەیدا

بە خۆڕایی نییە سووتاوی ڕووتە عاشقی شەیدا
لە ڕووتی دیوە جیلوەی ئاتەشی سینا لە سینەیدا

کوتم: عەقدی سورەییا ماهی من تونگی شەکەرنەی بوو
کەچی بۆ ڕاستی ئیعجازی خۆی یارم لە خەندەی دا

عەسای فەتحی مووسا کول بوو بە موعجیزە شکافی کرد
کە فیرعەونی خەتی هات و ئیحاتەی تووری کوڵمەی دا

درۆت فەرموو حەزم بێ نایەڵم، گەر ڕاست دەڵێی سادەی!
فەرەنگی قەومی دەججال ـ ئەی مەسیحا ـ دەوری کەعبەی دا

لە سینەمدا چ شیرین دڵ دەناڵێنێ بە مەحزوونی
وەرن لەو شیوە گوێ بگرن بە شین و شیوەنی نەیدا

مەکەن مەنعی وەفایی چونکە سەرگەردانی جانانە
لە سەر دینی کە شێخی خانەقا بردی کە تۆبەی دا