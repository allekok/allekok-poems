شاعیر: ئەخۆل
کتێب: دیوانی ئەخۆل
سەرناو: یاد

شەوە مانندی قەترانە بەڵام لای من چراخانە
کە یادی یاری خۆم ئەمشەو لە دڵدا بوو بە پەروانە

شەوێکە وەک شەوی دەیجوورە مەخموور و هەم مەستوور
چە سەرخۆشم، چە مەدهۆشم لەبەر ئەو شاهی کەنعانە

شەوێکە مات و خامۆشە، هەموو دنیا کە بێگۆشە
منیش وەک بولبولی سەرگوڵ چریکەم دێ چی خۆشخوانە؟

شەوێکە پڕ سروور ئەمشەو لە سایەی یاری تازە و نوێ
بەسەرچوو وا خەزانی دڵ ئیتر فەسلی بەهارانە

چ یارێک؟ شاهی شاهانە وە یا گوڵناری بوستانە
بە بەژن و قامەت و باڵا ئەڵێی سەوڵی خەرامانە

برۆ پەیوەستە چاومەستە، ئەڵێی تاووسی سەرمەستە
کە ئەڕوا تۆز و گەردی ڕێی میسالی عەنبەرستانە

کە ئەیبینم شنە و عیشوەی بەلەنجە دێت بە بەر دەمما
وەکوو تەیری «سەمیندەر» هەر بەشم سووتانە برژانە

خەریکی چیت پەشێواوی ئەی ئەحمەد چیت لە دنیایە
کە تۆ دەروێشییە ئیرست، مەکانت دەشت و بیابانە