شاعیر: محەمەدسەدیق مەحموودی
کتێب: وەنەوشە
سەرناو: نیونیگای دڵداری

خوڕەی هەڵدێر، شمشاڵی شوان...
بۆ شیعری جوان ئیلهامی خوان

چەن بە سۆزن، چەن سیحراوین!!
لایلایەن بۆ کۆرپەی ئەوین

***

وەختێ کە هات نەورۆزی لاو...
زستانی خست لە بەندوباو

ئاسمان لە سوێی گوڵی گوڵشەن
زامی جەرگی دێتە تەشەن

***

گەلاوێژی ئاسمانی شین
بە پڕشنگی جوانی زێرین...

بە زەردەی لێو، بە پێکەنین
تین ئەخاتە دڵی ئەوین

***

دەمی بەیان شنەی شەماڵ
دڵی بێ تین دێنێتە حاڵ

وەنەوشەی کز لە نێو تەما
ئەخاتە ناو کۆڕی سەما

***

بە پشت پشتی قامکی سروشت،
کاتێ کە خۆر پڕشنگی ڕشت...

زەوی هەمووی چ دەشت چ کێو
بزەی زێوینی دێتە لێو

***

بە ئاهەنگی هەوری بەهار
فرمێسکی شادی دێتە خوار

لەچاوی ئاسمانەوە
بەموژدەیی ژیانەوە

***

باران زەوی دەخەمڵێنێ
دەشتێ هەزار بەهەشت دێنێ

خۆر، بەدیاری ئەدا بە کێو
گوڵی بزەی گوڵدانی لێو

***

لەکێو وتەل، دەشت و چیا
لەسەر پەڕەی گوڵ یا گیا...

چەن نەخشینە و چەن جوان، ئاونگ
کاتێ کە لێی ئەدا پڕشنگ!!

***

ورشە و تریفەی مانگەشەو
لە سووچی دڵ ئەدا پڕتەوە

ئەخاتە ناو ئاگری سوور
تاسە، مەیل، هەست و شوعوور

***

ئەوانە گشت ئەدان بە گیان
ژیان بەڵام کامیان ...

وەک نیونیگای هی دڵدارین
ئاوا لە ناخی دڵ کارین؟!