شاعیر: سافیی ھیرانی
کتێب: شێعرەکانی سافی
سەرناو: ئه‌ی موتریبی حه‌ریفان ده‌ست کەن‌ به‌ نه‌غمه‌خانی
لەبارەی شێعر: سافی هیرانی، دیوانی سافی هیرانی، چاپی یەکەم، فەرهەنگ‌سەرای هونەر و ئەندێشە ٢٧١٦ی کوردی، لاپەڕە ٧٤. - نووسین: کەماڵ ڕەحمانی

ئه‌ی موتریبی حه‌ریفان ده‌ست کەن‌ به‌ نه‌غمه‌خانی
ئاوازی تۆیه‌ بۆ دڵ وا ده‌فع ئه‌کا غه‌مانی

به‌زمت شەفایه‌ سا ده‌ی، بۆم لێده‌ به‌ربەت و نه‌ی
ئه‌و ده‌ردی دڵ هه‌تا که‌ی، چی ماوه‌ عومری فانی

موتریب به‌ ساز و نه‌ی بێ، ساقی به‌ جامی مه‌ی بێ
تا عاجزی مه‌ ته‌ی بێ، ڕوو که‌ینه‌ شادمانی

ڕەنگ و هەوایی تۆیە، دەنگ و سەدایی تۆیە
کەیف و سەفایی تۆیە، بە عەیش و جاوەدانی

با ساقی ڕوو لە مەی کا، بێ دەفعی ئەو غەمەی کا
جەمشیدی جام و کەی کا، کەی دا ئەمانی مانی

بۆم لێده‌ چه‌نگ و عووده‌، ڕه‌مزه‌ لە یا وه‌دووده‌
با کۆرە بێ حه‌سووده‌، ئه‌م سڕڕه‌ با نه‌زانی

ساقی له‌ دڵ حه‌زه‌ر که‌، چاره‌م له‌ ده‌ردی سه‌ر که‌
جارێکی یه‌ک نه‌زه‌ر که‌، بۆ (سافی)ی هیرانی