شاعیر: سافیی ھیرانی
کتێب: شێعرەکانی سافی
سەرناو: موددێکە لە هیجرانی تۆ شێوایە دڵی من
لەبارەی شێعر: دیوانی سافی، چاپی سێیەمین ١٩٧٣ زایینی، چاپخانەی کوردستان هەولێر، لاپەڕە ٣٤و٣٥. - نووسین: کەماڵ ڕەحمانی

موددێکە لە هیجرانی تۆ شێوایە دڵی من
 سەرگەشتە وو بێچارە وو ڕیسوایە دڵی من
 پەیوەستە لە کێوان و لە سەحرایە دڵی من
 مەجنوون سیفەتە مائیلی لەیلایە دڵی مـن

ئەم وەحشییە ئەسلا کە لە بۆ ئێمە نەبوو ڕام
 هەرچەندە سەعی و کۆشش ئەکەم نایەتە نێو دام
ئایا لە سەر ئەم شۆڕشەیە چی ئەبێ ئەنجام
 ئاساری کە لەم وەحشەتە پەیدایە دڵی من

سەوداسەر و دێوانە وو حەیرانە هەموو دەم
 بۆ یار بۆ ئەغیار شەریکە لە هەموو غەم
 فارغ نەبوو یەک لەحزە ئەگەر زۆر و ئەگەر کەم
 ئاشوفتە وو پڕ شۆڕش و غەوغایە دڵی من

دائیم لە غەمی عەشقی تۆ وا خانە خەرابە
 بەو ئاوری دووریتە کە وا سینە کەبابە
 بێعارە مەگەر بۆیە کە ئازاری سەوابە
 بەدبەختی نەبێ چی لە چ‌ دامایە دڵی من

بەو زولفە ئەسیری مەکە دێوانەیی تۆیە
 مەسجوونی مەکە خادمی دەرگانەیی تۆیە
 مەفتوونی جەمالی تووە پەروانەیی تۆیە
موشتاقی قەد و قامەتی ڕەعنایە دڵی من

دووری لە وەتەن دەربەدەری یار و دیارە
 بێ موونس و بێ یاوەر و بێزار و نەزارە
 بیمار و بریندار و جەفاکێش و هەژارە
 بێ‌چارەیە وا ڕوویی لە مەولایە دڵی من

بێ ڕەحم و وەفایی بەسە ئەی یاری وەفادار
 شەیدایی هەوایی تووە ئەو (سافی)یی بێچار
پابەندی دووسەد غەم بووە لەو لۆمەیی ئەغیار
جێ چارەسەری دەرگەیی بەغدایە دڵی من