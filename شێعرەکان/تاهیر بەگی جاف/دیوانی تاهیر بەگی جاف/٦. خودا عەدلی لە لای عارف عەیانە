شاعیر: تاهیر بەگی جاف
کتێب: دیوانی تاهیر بەگی جاف
سەرناو: خودا عەدلی لە لای عارف عەیانە

خودا عەدلی لە لای عارف عەیانە
بە حەققەت ئێمە گەلەین ئەو شوانە!

لە بەر چی وا مەڕی خۆی مەردی چووپان؟
بە دەستی خۆی ئەخاتە بەر نیشانە

ئەگەر موئمین بە حەققەت دۆستی حەققن؟
چییە حیکمەت زەلیلی ڕووسیانە؟

موقەددەر بوو کە گەندوم بێ بە ڕزقی
لە ئادەم بۆ دەبێ بگرێ بەهانە؟

کە تیرئەندازی چابوک دڵ بپێکێ!
قەباحەت کەی لە سەر ئەڵقەی کەوانە؟

کە ئەو ڕوخساری دڵ بێنێتە پێشۆ
نەسیبی بولبولان داد و فوغانە

لە ڕۆژی خۆی عەمەل قسمەت کراوە
لە بەر چی تۆ دەڵێی فیعلی خۆمانە؟

کە وا بوو ئاگری دۆزەخ لە بۆمان!
چ لازم دێ بکێشێ وا زەبانە؟

ئەگەر خەلقە لە بۆمان ئیختیارێ
لە بەر چی یەک بچووک و یەک کەڵانە

یەکێ بۆ پارە نانێ جان فرۆشە
یەکێ حەققی نییە شاهی جیهانە

یەکێ سوڵتانی قەسری زەڕنیگارە
یەکێ بێ جێگە و و بێ خانومانە

یەکێ دایم خەریکی عەیش و نۆشە
یەکێ کوژراوی شمشێری دەبانە

یەکێ قاروونی دەوڵەت هەم عینانە
یەکێ موحتاجی سککەی یەک قرانە