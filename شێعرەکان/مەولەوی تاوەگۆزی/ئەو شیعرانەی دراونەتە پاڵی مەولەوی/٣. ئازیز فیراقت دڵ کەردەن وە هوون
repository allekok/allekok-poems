شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: ئازیز فیراقت دڵ کەردەن وە هوون

ئازیز فیراقت دڵ کەردەن وە هوون
سەر کەردەن نە چەم ئەسرم چون جەیحوون

کەشتیی وجوودم تۆفانی کەردەن
تەختەپارەی ڕۆح وە عەدەم بەردەن

خول مدۆ نە گێج مەوج فەنادا
ئەجەل مەکێشۆم وەی لا و وەولادا

زیندەگیم پەی مەرگ هانە تەدارەک
ئومێد حەیات قەتعەن، وەبێ شەک

دەروازەی فەرەح یەکجار مەسدوودەن
ماتیم وەش دەماخ، ئومێد نابوودەن

هام وەسەر قوللەی خەوف و ڕجاوە
نمەز ڕام ئەی لان یا خۆ ئەو لاوە؟

نەسیب بێنەسیب جە بەهرە و شەوقەن
خەفەت نە بەزمەن، شادی بێ زەوقەن

لێم تاقی نییەن ئا جەورە جە کۆن
موغەننی دەوام لەرەی کزەی تۆن

بەی ناڵەی حەزین لێوێ بەرەوە
چون ئامای خەیاڵ مەحوم کەرەوە:

غەمەن ڕەفێقم، غەمەن هام دەمم
غەمەن هام مەجلیس عەزا و ماتەمم