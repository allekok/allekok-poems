شاعیر: مەولەوی تاوەگۆزی
کتێب: دیوانی مەولەوی
سەرناو: دڵە، ڕاگەکەت

دڵە، ڕاگەکەت خەیلێ تاریکەن
پردەکە سەختەن، خەیلێ باریکەن

سارای هیدایەت تاریک مەوینوون
رای نەجات یەکجار باریک مەوینوون

چۆڵە چراوێ پەرێ وێت ساز دەر
وە قەد توانای وێت باربەندی کەر

ئەر گونا ڕای ڕاس بەردەنی جەویر
شۆنی پای کردار هامفەردان هورگیر

بەڵ لەو دیواندا دێوانەی سەرشێت
خەجاڵەتی بەزم یاران نەیۆ پێت

بارێ ئەر غەفڵەت دام تەندەن نە ڕێت
نییەنی وە تەنگ شەرمەساریی وێت

یادی ئەو سەروەر وە دەروون باوەر
ئەر واچان پەنەش نەو بەزمی مەحشەر

یە مەنسووبی تۆن ئینە کردەشەن
چەنی توانای سەر هوردەردەشەن

ئەو بە شەرمەوە مدیۆ بە وەردا
من مشیۆ کام خاک کەروون وە سەردا

ئیسە موینی چێش پەنەم ئامان
هانا هاوارەن های نەیچی ئامان

جفتی مەعسیەت، جە تاعەت تاقم
ڕوو سیای مەجلیس جەرگەی عوشاقم

بینای وجوودم خەجڵەت ئەساسەن
بەختم موخالیف، نامەدیم ڕاسەن

سەبای هەناسەم نە دەروون سەد تەرز
کەردەن کڵپەی نار ئیبراهیمی بەرز

پەنجەت بەو نەغمەی بین وە تینەوە
باوەرە ئەی بەیت وە حەزینەوە:

سەهلەن من ڕوو زەرد سەر نە وەرەنان
ئای مایەی تەسدیع پەیغەممەرەنان