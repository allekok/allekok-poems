شاعیر: مەولەوی تاوەگۆزی
کتێب: دیوانی مەولەوی
سەرناو: هەرچەند هجرانت

هەرچەند هیجرانت یەند زۆر ئاوەردەن
عەزرائیل جە ڕەنج سەر ئازاد کەردەن

بەڵام دەردێوتەر جا گرتەن نە دڵ
نەک چون ئیفتەر دەرد دڵ پێش مدۆ چڵ

داخۆم جە تەنخوای دووی سفتەکەی وێت
چێش بۆ وە سەیوان شەو تا ڕۆ پەرێت

جیاتی موژەی سفتەی باڵاکەت
چێش بۆ وە جاڕووی گەردی پاڵاکەت

پا چون مەنیای، دیدەم نە دیدەم
ئازار بی پەرێش موژەی نم دیدەم

دەک عومرم چون وەسڵ باڵات تەمام بۆ
چێو بێئازار بۆ بشۆ پێش کام بۆ

ڕوویێ چون سەر چەم نازش مەوج مەوەرد
جە سای دیای چەم دڵ مەگرتش گەرد

هەی ڕۆ سا ئیسە چەنی مەویارۆ
چێش بۆ گەرد نەدۆ و نیگاش بدارۆ

ئاخ مەیلی تازەن پاسە کەردەن پێت
وەرنە کزەی دڵ سا نەشنەفتەبێت

منت شی جە ویر خاست کەرد دیدەم
بە وێت خاتر شاد خاست کەرد دیدەم

سا هەر سۆزەی جۆش ئاهی سەردی من
هەر کوورەی پڕ تاو گەرمی دەردی من

هەر وەفای دەمدەم ئاشنایی ئەو
هەر ئەو عەهد و شەرت ڕووبەڕایی ئەو

های ڕەحمەت ئەو قەبر سەودایی کامڵ
سەرمەشقی مەینەت بێساران مەنزڵ:

«یانە وێرانی هەر وە من ئامان
مەتاوو گرتەی کەسێوی دامان»