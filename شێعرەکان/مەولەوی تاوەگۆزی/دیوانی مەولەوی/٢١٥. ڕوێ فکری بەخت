شاعیر: مەولەوی تاوەگۆزی
کتێب: دیوانی مەولەوی
سەرناو: ڕوێ فکری بەخت

ڕوێ فکری بەخت سیای وێم مەکەرد:
پەی چێش هەر پەستی پەرێ من ئاوەرد

یاران گشت کەیفوەش سەفا فراوان
یەک یەک وە ئەعەلای مەقامان یاوان

گرد سەرشاری مەی لەقا نماوە
هەر من بەستەی خاک چەم ئەو دماوە

جەو فکرەدا بیم یەک هامدەردی وێم
ڕێزە بلوورێ قەدیمش داپێم

ئاما وە جواو ڕێزەی قەدیم ساڵ
بە زوبانی حاڵ فەسیحتەر جە قاڵ

وات: من سەنگێ بیم کەفتەی هەواران
بێقەدر و قیمەت ناڕەوای شاران

گرتم نە گەردەن بێباک و شادان
بەڵای پیکی سەخت کوورەی ئوستادان

ورد بیم جۆشم وەرد تاویامەوە
تا وە ڕوتبەی بەرز سەر نیامەوە

عاڵەمێ تازە دیم هوەیدا بی
شەخسێ عەجیوتەر جەمن پەیدا بی

بیم وە بلوورێ پڕ جە سەفا و نوور
لایق وە سوحبەت بەزمی سەلم و توور

گا جای ماء الورد عەتری عەبیر بیم
بۆ بەخشی دەماخ شا تا وەزیر بیم

گا ماوای سەهبای کۆنەی پڕ تەئسیر
نەشئە بەخشی حاڵ پەی بوڕنا و پەی پیر

نە جەرگەی یاران شۆخی دیدە مەس
مەکەردم گەردش مەشیم دەس وە دەس

جەو بێقیمەتی وە قیمەت یاوام
وە پایەی ڕوتبەی عالی سەر ساوام

دەورەی دووبارەی ڕای حەق هەر کەس دیش
بۆی باخچەی ئەبەد مەیۆ نە بینیش

جەو بۆنۆ ئەو نوور هەڵای تاقییەن
نە ڕێزەی مندا بەرقش باقییەن

مەعدوومیی سەرشار بەزمی دڵڕێشی
تا تۆیچ چون یاران تەسدیع نەکێشی

نەگری وە گەردەن چی ها نە ڕێتدا
پا نەنیەی وە سەر وجوودی وێتدا

کەی مەشی نە سیلک یارانی هەمدەم
کەی ڕوتبەی عالی مەوینی وە چەم

هەرکەس تەوەللود دووبارەش نییەن
ئەڵبەت سەعادەت ستارەش نییەن

ها نە ئەشکەنجەی پەستیی نەنگەدا
تا مەنزڵ گێرۆ نە سای سەنگەدا