شاعیر: مەولەوی تاوەگۆزی
کتێب: دیوانی مەولەوی
سەرناو: ڕا جەعفەرئاباد

ڕا جەعفەرئاباد سارای گەرمی مەیل
مەنزڵ شیراز شار سەودای عەشقی لەیل

دەسودیم وە ئاو ڕوکنئابادی شەوق
ئیمامی میحراب سەر مُصَلاّی زەوق

خواجەی سەر حەڵقەی بەزمەکەی ئەلەست
دەماخ وە نەشئەی بادەی فەنا مەست

خەیلێوەن ئازیز، شای نەونەمامان
پەی شیفای زامان نامەش نەیامان

هیچ نەبەردەن نام خەستەی دەردەکەش
نەکەردەن خەیاڵ مەینەت وەردەکەش

یادش گوزەرگای دڵ جە ویر بەردەن
مەیلش ڕای خاتر فەرامۆش کەردەن

ساتێ وە ساڵێ جە لام ویەردەن
هەرەس وە ماڵم ماچی دڵسەردەن

دڵ بێئارامەن دایم مدۆ چڵ
من هەر مواچوون پەی دڵ وەشیی دڵ

من تاڵەم وە تام تاڵی تاڵ وەردە
گەردی بەدبەختیم وە ڕوودا مەردە

نام نە سەر زوان شیرینش تاڵم
نام پەی خاترش گەردەن خەیاڵم

نەدارۆ تاقەت تەحریرم خامەش
مەپێچۆ وە هەم جە دەردم نامەش

ماوای دڵگەرمیش جە حەد بەرشییەن
لایق وە مەنزڵ یادی ئەو نییەن

خاترم یەند خار مەینەت ها تێشدا
پای مەیلش زەحمەت بویەرۆ پێشدا

سەد دەلیل ماروون نییەن فەراقەت
جە من های تامڵ، جە ئەو کۆن تاقەت؟

بۆ بەشقی ئەو جام، ئەو بەزم، ئەو جەم
بێمەیلیی ئازیز نەوینی وە چەم

مزانی چەنیم چەم ها وە ڕاوە
ئەر وەی زوو مەیۆ پەیکێ جە لاوە

ماوەرۆ نامەی جام جەمینەکەم
دیدەی دنیا و دین، دنیا و دینەکەم

یەک غەزەڵ مەتڵەع «مژدە ئەی دڵ» بۆ
باوەر، بەڵ پەی دڵ تەسکین حاسڵ بۆ

وەر بۆ نەیشەڵڵا لمێش تێکەڵ بۆ
خواجە تۆ پیرت با هەر موجمەڵ بۆ

چ حاجەت سەریح تۆ بواچی پێم
من زووم شناسا بەختی سیای وێم