شاعیر: مەولەوی تاوەگۆزی
کتێب: دیوانی مەولەوی
سەرناو: نامەکەت یاوا

نامەکەت یاوا کۆسم کەفتەوە
دڵەی ئاهیرین دا وە نەفتەوە

تاکەی تۆ بەو زام، من وەی دەردەوە
تۆ بەو کاوەوە، من بەی هەردەوە

تەشریف باوەرە جەرگەمان جەم بۆ
بەڵ وەی جەم خەمێ جە لامان کەم بۆ

بێسارانییەن نە تۆی فەردی من:
«خەم چەنی خەمان زوو مەبۆ ساکن»

هەناسەی سەردم نە دڵ خێزاوە
خێڵخانەی کەیفم هەوار بێزاوە

وەیشوومەی مەینەت تەم ئەنگێزاوە
وەڵگەکەی شادی سەر تەڵ ڕێزاوە

جۆی چەمەی شەوقم هەم یەخ کەردەوە
مەزرەعەی هەستیم شەڵتە بەردەوە

نەشئەی وەختی سەخت ئامای پاییزەن
یا شنۆی دووریی باڵای ئازیزەن