شاعیر: قانع
کتێب: دیوانی قانع
سەرناو: سنوورەکەم
لەبارەی شێعر: نووسین: موحەممەد فەتحی@mamosta_qani

کوردستان بەهەشت سەر ڕووی زەمینە
بێشەی شێرانی خاوەن نگینە

دار و بەردەکەی چەشنی گەوهەرە
ئاو و سەرچاوەی عەینی کەوسەرە

وەسفی کوردستان قەت تەواو نابێ
توولی نادەمێ ئیتر کۆتابێ

بەڵام سنووری بەبێ زیاد و کەم
بۆت بەیان ئەکەم بە بێ دەرد و خەم 

بە پێی نووسینی جوگرافیاکان
تەرەفی غەربی بۆت ئەکەم بەیان

لەکێوی توورووس تا ئەسکەندەروون
هەتا بەحری ڕەش بەبێ چەند و چوون

تەرەفی شیمال هەر لە بەحری ڕەش
هەتا ئاردەهان بەبێ غەل و غەش

لە ئاردەهانۆ بۆ ئاوی ئاراس
ئەمە شیمالە ، بە عیلمی قیاس

تەرەفی شەرقی لە  کێوی ئەلوەند
تا گۆلی ورمێ ،بەبێ چوون و چەند

بچێتۆ ئاراس ، گشت ڕۆژهەڵاتە
ئەمە مەشریقی کوردستاناتە

لەکێوی ئەلوەند تا جەبەل حەمرین 
ئەهواز و ژەنگار، پارچەی نسیبین

ئەمە جنووبە ، چاکی بزانە
ناو ئەم سنورە خاکی کوردانە