شاعیر: قانع
کتێب: گوڵاڵەی مەریوان
سەرناو: ڕوو، لە مەهوەشان نەک سادە ڕوخان

گەر نەڵێن دێوانەیە یەک شۆڕشێ بەرپا ئەکەم
حوکمی چەرخی کەچ مەدار و گونبەدی خەزرا ئەکەم
ئارەزووی وەسفی قەدی، قەد عەرەری زێبا ئەکەم
حەز لە پێچی لارەپێچی، فاتە و سەلما ئەکەم
حەز لە لەنجە و وردە ڕەوتی ئامینە و عوزرا ئەکەم

هەر کەسێ ئەربابی عیشقە خۆی لە سادە لا ئەدا
من کە مفتی عیلمی عەشقم، دوێنێ فتوام وا ئەدا
رەئفەتی شیرین بە شێرۆ، زەحمەتی کیسرا ئەدا
گەنجی باداوەر لە گێژی بەحرەدا بەر با ئەدا
عاشقانە حەز لە ناز و نازشی تووبا ئەکەم

لابە گودلە، ئیش لە پەرچەم، بێ زڕەی پۆیلە و بلوور
شەق لە لێوی بێ خەزێم و کوڵمی بێ سووراوی سوور
قۆڵ بە بێ خرخاڵ و زێڕ و سینە بێ ملوێنکی موور
نامەوێ بۆرە زەلامێ وەک سەپانی شارەزوور
مەیلی گوارە و پڵپڵەی بانی سەری مینا ئەکەم

پەلکە شۆڕم دەس کەوێ، چیمە لەسەر بێ پرژ و باڵ؟
سەد کەڕەت خوا بیبڕێ، ڕوومەت بە بێ سپیاو و خاڵ
عیشقی سادە ساردە بێ شک، هەر وەکوو ئاشی بەتاڵ
هەر زڕەی لەرزانەیە، دەروێش ئەخاتە بەزمی حاڵ
ئیشتیهای خەمزە و نەزاکەت، ئای و ئۆف و لا ئەکەم

کوڕ کە ڕووت و قووتە ئەسڵەن، هیچ مەزە و تامی نییە
بێ قەتار و گوار، چەناخ و سڵسڵە شەوقی چییە؟
داری لیمۆ هەر کچە، بێ مەمکە کوڕ داری بییە!
بۆ یەکێ لێی تێ بگا لەم شیعرە، وەسفی کافییە
حەز لە زیڕەی سەر سەرینی ڕابعەی ئاغا ئەکەم

وەرنە سەر سەیری نەزاکەت یارەکەی جیلوە فرۆش
تازە بووکێ بانەیی، یاخۆ لە شێخی کۆنەپۆش
گەر بە نازۆ چاوی دەرخا، خانمی دڵ پڕ لە خرۆش
شێخ بە ڕیش و مێزەرۆ، سمتی چلۆن نانێتە کۆش
ئەهلی وەرعم، لێک سەیری، وەلوەلەی دنیا ئەکەم

بۆیە خۆشە خەڵوەتی، تەنیا زڕەی لەرزانە بێ
کچ وەکوو شەمعی منەوەر، کوڕ وەکوو پەروانە بێ
گەه لە بەزمی بۆسە بازی، گەه مەیی پەیمانە بێ
خەڵوەتێکی چۆڵ و خاڵی، وەک عیبادەتخانە بێ
قانعم ئەمڕۆ خەیاڵی دولبەری فەردا ئەکەم