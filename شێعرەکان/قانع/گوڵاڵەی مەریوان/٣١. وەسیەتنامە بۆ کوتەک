شاعیر: قانع
کتێب: گوڵاڵەی مەریوان
سەرناو: وەسیەتنامە بۆ کوتەک

ڕۆڵە! وەسیەت بێ کە مردم سەیری ئەم ئەشعارە کە
هەفتەیەک جارێ تەماشای شۆری ئەم گوفتارە کە

بابی خۆت ڕەفتاری چۆن بوو، تۆش هەر ئەو ڕەفتارە کە
ڕوو لە قازانجی عموومی و پشت لە خاوەن پارە کە

بێرە مەیدانی دلێری، هەر وەکوو شێری ژیان
جەرگی دوژمن هەڵدڕە و ببڕە وەکو تێغی دەبان

ڕۆڵە! لافی فەیلەسۆفی لێ نەدەی هەرگیز بە دەم
نۆکەری هەرگیز نەکەی، بۆ حاکمی ڕۆم و عەجەم

چی لە دڵتایە مەترسە بیخە سەر نووکی قەڵەم
گوێ نەدەی ڕۆڵە، بە جەور و ئێش و ئازار و ستەم

ڕاپەڕە و بانگێ بدە، بۆ خزمەتی کوردی زمان
بەرخی نێر بۆ سەر بڕینە نەک لە بۆ دۆشین و ڕان

ڕۆڵە! دایم چاوەڕوانی هەڵمەتی شێرانە بە
دوژمنێکی زۆڵە کوردی نۆکەری بێگانە بە

هەر بە هیوای دەنگ دلێری و ژینی سەربەستانە بە
کەوتە ڕۆژی خۆی خەریکی تۆڵەیی دوولانە بە

ڕۆحی شیرینت دەرێنە بۆ دەوای دەردی گران
ڕوو کەرە قەندیل و ئاکۆ، هەر بڵێ: یا نیشتمان!

کەڵووڕ و سوورسوور و گەشکی و شاری کرماشانەکەت
بەختیاری و مەنمی و هەم شاکەلی و شیروانەکەت

ماییدەشت و باجەڵان و سانی هەورامانەکەت
پژدەر و بڵباس و هەرکی و جافەتی و گۆرانەکەت

دەس بە دەس یەکتر گرن، بۆ یەکتری وەک پشتیوان
تێ بکۆشین بۆ ژیانی کورد و خاکی کوردستان

ڕۆڵەکەم! خوێندن بخوێنە! مەکتەبە دەرمانی کورد
تێ گەیشتن مەرهەمە، بۆ زامی بێ سامانی کورد

لاپەڕەی مێژوو ئەزانێ، چۆن بوون شێرانی کورد
باسی بابا ئاردەڵان و زەندی و بابانی کورد

ئەورووپا نووسیویە بۆ تۆ یەک بە یەک وەک داستان
تۆش بە چاکی ڕایگەیەنە بۆ نەخوێندەی کوردەکان

ئەو ژیانە کەی ژیانە؟ وەک کەوی بەندی قەفەس
ژێر چەپۆکەی ڕافزی بی و ژێردەسەی پیاوی تەرەس

پەت لە مل بی و ڕات بکێشن، هەر وەکوو تانجی و مەرەس
نامەوێ ئەو جۆرە ژینە، دەک خوا نەیدا بە کەس

قەف قەفی حەڵقەی کەلەپچەت هەڵبڕە وەک پاڵەوان
خۆت و منداڵت بە کوشت دە بۆ ڕەواجی کوردستان