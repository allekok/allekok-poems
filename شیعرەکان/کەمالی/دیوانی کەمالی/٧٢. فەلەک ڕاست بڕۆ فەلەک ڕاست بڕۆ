شاعیر: کەمالی
کتێب: دیوانی کەمالی
سەرناو: فەلەک ڕاست بڕۆ فەلەک ڕاست بڕۆ

فەلەک ڕاست بڕۆ فەلەک ڕاست بڕۆ
تۆ بی و خودا فەلەک ڕاست بڕۆ

پێم بڵێ بەڵام بێ فێڵ و درۆ
مانگی من جوانە یا خۆ مانگی تۆ! 

مانگی من خاوەن بەژن و باڵایە
باڵای بە وێنەی سەروی ساوایە

چاوی هەروەکوو کارئاسکیخەتا
هۆش و ئارامی عاشقان ئەبا

مانگی تۆ لە کوێ بە قسەی شیرین
بە عیشوە و لەنجە و لار و پێکەنین

خۆشی ئەبەخشێ بە عاشقی زویر
جوان ئەکاتەوە دڵی پیاوی پیر؟ 

لای خۆت مانگی تۆ بە جوانی تاقە... 
خۆ چەند شەو هیلال چەند شەو مەحاقە

مانگی من کە وا لە زەمین دایە
دائیم لە تافی چواردەمین دایە

مەحاقی نییە و بە هیلال نابێ
فەلەک تۆ شێتیت مانگ ئەبێ وا بێ

مانگ مانگی منە قەت ئاوا نابێ