شاعیر: کەمالی
کتێب: دیوانی کەمالی
سەرناو: ڕیشۆڵەی هەژار ڕیشۆڵەی هەژار

ڕیشۆڵەی هەژار ڕیشۆڵەی هەژار
مەلی ئێسک سووک ڕیشۆڵەی هەژار

تو خوا بەس بکە ئەم دار و ئەو دار
بەس بگرە سەربان گوێسوانە و پاسار

بەفر گرتوویە ڕووی زەوی و ناوشار
ڕەشایی نییە لە دونیا دیار...

نە دان نە گەنم هیچ دەس ناکەوێ
تۆش برسیت ئەبێ قەزات لێم کەوێ

من دیموکراتیم مەلی هەرزە کار
دانت ئەدەمێ بە بار و تەغار

بە پەڕ و پۆڕی هەروەک پۆڕەوە
بە لەنجە و لار و یاڵە شۆڕەوە

مەوەستە بە بان گوێ پاسارەوە
قونەیەک بکە و وەرە خوارەوە

با بۆت ڕۆ بکەم بە ئارەزوو دان
لە گەنمی سووری وەکوو ئاڵتوون جوان

بە دەنووک جوان جوان بیچنەرەوە
خەم و پەژارەم لە بیر بەرەوە

ئاوت ئەدەمێ بە پیاڵەی بلوور...
لانەت بۆ ئەکەم لە هەیوان و ژوور

گەر ئارەزووت بێ بچیە ناو قەفەس
دڵم حازرە بووە بە قەقنەس

بچۆرە ناو دڵ وەک قەفەس تەنگە
بە خوێنی زامی جەرگم گوڵ ڕەنگە

لە بەفر و باران لەوەیشوومەی با
ناهێڵم هەرگیز ببینی سەرما

گەرم ئەبیتەوە بە شەرارەی دڵ
ئیسراحەت ئەکەی ڕیشۆڵەی سەر چڵ

منیش لە دەس خەم زوو ئەبم ڕزگار
تۆش سەرمات نابێ ڕیشۆڵەی هەژار