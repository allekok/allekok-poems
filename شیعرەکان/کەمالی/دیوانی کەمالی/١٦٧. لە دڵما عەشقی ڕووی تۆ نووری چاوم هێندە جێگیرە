شاعیر: کەمالی
کتێب: دیوانی کەمالی
سەرناو: لە دڵما عەشقی ڕووی تۆ نووری چاوم هێندە جێگیرە

لە دڵما عەشقی ڕووی تۆ نووری چاوم هێندە جێگیرە
لە یەک جیا نابنەوە یەعنی کە هەروەک شەککەر و شیرە

دەسی قودرەت بەخەتتی عەنبەرین وا حاشیەی نووسی
کە زانی ئایەتی ڕووی دلبەرم پێویست بە تەفسیرە

لە چەرخی بیستەما ئاوازی حوسنی یار و عەشقی من
لە دنیادا بە وێنەی ناوی ئەسکەندەر جیهان گیرە! 

زەکاتی ماچی کوڵمت بۆ هەموو کەس چاوەکەم ناشێ
لە عورفی عەشقدا هەر موستەحەققی عاشقی پیرە

تەماشاکە چ زەوقێکی تێدایە عالەمی شێتی
لە گوێی مندا زڕەی زنجیری پێ دەنگی بەم و زیرە

دەخیلە ڕێ بە زاهید قەت مەدە بۆ مەجلیسی ڕەندان
کە چونکە بەد ڕەوشتە هەر خەریکی داو و تەزویرە

ئەزانم ئەی کەمالی تۆ کەوا پارچەی غەزەل ئەبڕی
هەموو بۆ بەژن و باڵای عەڕعەڕ ئاسای حەزرەتی میرە