شاعیر: کەمالی
کتێب: دیوانی کەمالی
سەرناو: پاییزی دڵداری

شەماڵ دەخیلم بچۆرە گوڵزار
لە جیاتی بەندە بڵێ بە دڵدار

ئاخۆ لە بیرتە ئازیز ئەو ڕۆژەی
کە جێگەی گوڵی گرتبۆەوە خار!

هەر من و تۆ بووین لە ناو گوڵشەندا
جگە لە ئێمە تیا نەبوو یار

فەرمووت داخەکەم ئەوا پاییز هات
لەمەولا چی بکەین لە ناو ژووری تار!

وتم پاییزی عەشقی من و تۆیش
گیانەکەم ڕۆژێ ئەبێ ئاشکار

ئەمڕۆ کە لەیەک جیا ئەبینەوە
بێتەوە بیرت قسەی من ئەی یار

کە لە دوای خۆشیی گیانەکەم خەم دێت
لە دوای شادی دەرد و ماتەم دێت