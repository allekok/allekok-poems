شاعیر: کەمالی
کتێب: دیوانی کەمالی
سەرناو: ماڵ و حاڵ و سەروەت و سامانی ڕووی دنیام نییە

ماڵ و حاڵ و سەروەت و سامانی ڕووی دنیام نییە..
قەیسەری و قەسر و مەڕ و ماڵات و جووت و گام نییە

قانیعم ڕازیم بە نانی جۆ ئەکەم شوکری خودا
ئارەزووی گیپە و پڵاو و گۆشت و پاقلاوام نییە

شەو لە کۆڵانان بنووم هیچ کەس نییە بێت پێم بڵێ: 
پارەکەت کوا بمدەرێ دنیا و مافیهام نییە

خۆ هەمە بۆ سەتری عەورەت من لیباس و بەرگی جاو
مەیلی بەرگی ئەتڵەس و گوڵ سوورمە و خارام نییە

کەس بە دەستی من نەکوژراوە هەتا ئێستا شوکور
چونکە ڕەششاش و دەمانچە و ئەسڵەحە و بۆمبام نییە