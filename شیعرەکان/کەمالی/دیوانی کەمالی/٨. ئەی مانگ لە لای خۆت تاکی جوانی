شاعیر: کەمالی
کتێب: دیوانی کەمالی
سەرناو: ئەی مانگ لە لای خۆت تاکی جوانی

ئەی مانگ لە لای خۆت تاکی جوانی
وا دەماغ بەرزی و لەسەر ئاسمانی

گەشت و گێل ئەکەی بە دڵی بێ خەم
شەوق ئەدەیتە سەر ڕووی هەموو عالەم

بە شۆخی و جوانیت بۆچ مەغرووری تۆ؟ 
خۆ نیتە باڵا و برژانگ و برۆ

زەردە خەنە و ناز عیشوە و پێکەنین
قسەی ڕەنگین و گفتوگۆی شیرین

دیدەی وەک نێرگز زوڵفی وەک شەوبۆ
ئەی مانگ ئەمانەت لە کوێ هەیە تۆ؟ 

خۆزگە تۆ مانگی منت بدیایە
تاکوو خۆت لە بەر چاو بکەوەتایە