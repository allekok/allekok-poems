شاعیر: کەمالی
کتێب: دیوانی کەمالی
سەرناو: کە وەسڵت دەست بدا بۆم هیچ خەیاڵی حووری عین ناکەم

کە وەسڵت دەست بدا بۆم هیچ خەیاڵی حووری عین ناکەم
گەدای بەردەرکی تۆ بم مەیلی فیردەوسی بەرین ناکەم

کەزوڵف و پەرچەمی چین چینی تۆ سایەی سەری من بێ
ئەبەد گەر بمدرێتێ پادشاهیی موڵکی چین ناکەم! 

لە شەوقی ماچی لێوی شەککەرینت دڵ وەها مەستە
هەتا ماوم خەیاڵی قەند و نوقڵ و ئەنگەبین ناکەم

بەهەققی جووتە چاوی مەستی نازت گیانی شیرینم
بە شەو بێ یادی ڕووی تۆ سەر لەسەر گۆشەی سەرین ناکەم

نگینی خاڵی تۆم مەنزوورە خاکی بەردەرت جێمە
سولەیمان ی زەمان بم ئارەزووی تەختی نگین ناکەم