شاعیر: کەمالی
کتێب: دیوانی کەمالی
سەرناو: من نەگۆڕاوم

من نەگۆڕاوم وەک جاران ماوم
هێز و هەناوم

لە دەردی دووریت دڵ پڕ زووخاوم
بینایی چاوم

***

شێوەی ڕوخسارت لە دڵ جێگیرە
وەک گوڵ لەگڵدا

بێسەی عەشقت هەر بە تەئسیرە
لە پەڕەی دڵدا

***

عەکسی ڕووت لە ناو بیلبیلەکەی چاو
نەقشە وەک نگین

ناسوڕێتەوە بە فرمێسک و ئاو
شۆخی مەه جەبین

***

تا ڕۆژی مەحشەر هەر بەندەی گیانیم
من بێ وەفا نیم

مەحوی شێوەی تۆم نازانم خۆم چیم
بە یادت ئەژیم

***

بە جەوری فەلەک بە دەردی زەمان
بە خوا ئازیز گیان

لە یادم ناچی مەحبووبی دەوران
یەک دەقیقە و ئان

***

لەگەڵ خەفەت و دەردی زەمانە
عەشقت ئازانە

وا زۆران ئەگرێ ئازیز بزانە
ئەی خان مەردانە

***

نایەڵی خەفەت بگرێ موڵکی دڵ... 
یاری جەبین گوڵ

ئەمین بە کاتێ کە ئەچمە ژێر گڵ... 
هەر ئەڵێم بە کوڵ

***

تۆ وا نەزانیت کە من گۆڕاوم... 
وەک جاران ماوم

ئێستاش هەر شێوەت وا لە بەر چاوم... 
هێز و هەناوم

***

بە عەشقت ژیام لەسەر ڕووی دونیا... 
یاری بەوەفا

ئەوساش هەر عەشقت بۆ بەهەشت ئەمبا
بەرەڵام ناکا