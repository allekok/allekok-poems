شاعیر: کەمالی
کتێب: دیوانی کەمالی
سەرناو: نیگاری بێ وەفا بۆ چی منت ڕیسوایی عالەم کرد

نیگاری بێ وەفا بۆ چی منت ڕیسوایی عالەم کرد! 
بە ناهەق بۆچ منت دووچاری دەرد و مەینەت و خەم کرد

لە مزگەوتا هەمیشە هەر خەریکی نوێژ و تاعەت بووم
کە چی دوو چاوی مەستت بۆ چی مەیخانەی بە جێگەم کرد! 

لە لای لێوی کە دیم خاڵی ڕەشی سەرسام و حەیران بووم
وتم بۆ چی لەسەر ئاوی بەقا گەوری بە هاودەم کرد! 

هونەر ڕزقێکی زۆر و نیعمەتێکی گەورەیە بۆ پیاو
هونەرمەند ناشکورە گەر بێت بڵێت خوا ڕزقمی کەم کرد

بزانە بەختیاریت چونکە باش تێفکرە وا گەردوون
کڕاندی نوختەکەی زۆر مجرمی خێرا بە محرم کرد