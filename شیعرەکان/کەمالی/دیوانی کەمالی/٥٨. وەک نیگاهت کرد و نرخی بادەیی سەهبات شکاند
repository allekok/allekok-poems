شاعیر: کەمالی
کتێب: دیوانی کەمالی
سەرناو: وەک نیگاهت کرد و نرخی بادەیی سەهبات شکاند

وەک نیگاهت کرد و نرخی بادەیی سەهبات شکاند
ڕووت کە دەرخست گیانە بازاڕی گوڵی حەمرات شکاند

زوڵفەکانت شانە کرد نرخی شکا میسکی خەتا
پێکەنیت بازاڕی شەکری میسر و بەلچیکات شکاند

کەعبە کەچ نابێ عەزیزم بۆچ لە لای زومرەی ڕەقیب
تۆ لەسەر ماچێ بە جارێ عاشقی شەیدات شکاند! 

موحتەسیب ناترسێ بشکێ شووشەیی نامووسەکەت
هەر وەکوو شووشەی شەراب و گەردنی مینات شکاند

ئەی فەلەک یا ڕەببی بشکێ دەستی چەرخی کەچڕەوت
بێ سەبەب بۆ چی هەزار شووشەی دڵی دانات شکاند

خاکی دەرگاکەت چ ئیکسیرێکە سەرسامم کە بەو
وا کە قەدری تەختی شاهی خوسرەو و دارات شکاند

سیحرە ئەشعاری بەلیغەت ئەی کەمالی ئافەرین! 
قیمەتی شیعری هەزاران شاعیری غەڕات شکاند