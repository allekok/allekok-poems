شاعیر: کەمالی
کتێب: دیوانی کەمالی
سەرناو: یار بە لەنجەی شێوەیی ئاهووی خەتا و چینی هەیە

یار بە لەنجەی شێوەیی ئاهووی خەتا و چینی هەیە
بۆیە زوڵفی بۆنی میسکی چین و ماچینی هەیە

لائەدا جارجار لەسەر ڕوخساری خۆی زونناری زوڵف
تا بڵێن ئەو کافرەی بێ مروەتە دینی هەیە

ڕووت ئەکەن تەشبیه بە ڕۆژ شێت و نەفامن ئافتاب
کەی وەکوو تۆ سرکەیی و سەرپۆش و پۆشینی هەیە

عەرزی حاڵم کرد وتم ڕەحمەت ببێ بۆچ ئەمکوژی؟ 
پێی وتم تۆ شێتی یار کەی ڕەحم و ئایینی هەیە؟ 

خۆزگە ئەمزانی کە ئەو شۆخی جەفا کردارە بۆچ
وا لەگەڵ من دائیمە جەور و جەفا و قینی هەیە؟ 

ئەهلی عیرفان بێ شک و شوبهە بە گیان سەودای ئەکەن
تێبگەن گەر وا کەمالی شیعری شیرینی هەیە