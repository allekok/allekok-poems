شاعیر: کەمالی
کتێب: دیوانی کەمالی
سەرناو: ئەزانی ئایا بۆ چییە ئینسان

ئەزانی ئایا بۆ چییە ئینسان، 
کە دروست ئەکا کۆشک و خانووی جوان

ئەکا تەلار و هەیوانی ڕەنگین
ئەنێژێ گوڵ و ڕێحانە و نەسرین

ئەڕوێنێ داری چنار و عەرعەر
لەناو باخ لەگەڵ سەرو و سنەوبەر

بۆ ئەوە چاکە بە دڵی بێ خەم
لەو جێگایەدا یاران بکا جەم

خۆش ڕاببوێرن تا ببن دڵشاد
خەم و پەژارەی دنیا دەن بە باد

ئەگینا کەسێ فام و هۆشی بێ
دڵی خاوێنی پڕ لە جۆشی بێ

چۆن لە خاک دروست ئەکا مەنزڵی
مەنزڵێکی وا لە ئاو و گڵی

کۆ ئەکاتەوە سامانی دنیا
ئەیخاتە ژێر خاک تێری لێ ناخوا

سبەینێ کە مرد لە دوای جێ مێنێ
خەزنەکەی مێراتگر دەری بێنێ