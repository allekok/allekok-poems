شاعیر: شێخ محەممەدی حیلمی
کتێب: دیوانی شێخ محەممەدی حیلمی
سەرناو: پرسیار و وڵام

پرسیار: 

ڕانیە بۆ چی وا دواکەوتووە
ئەهالیەکەشی گێژ و خەوتووە

وڵام: 

ناوی ڕانیە یەعنی ڕێی نییە
غەریب کە تێی چوو شوێن و جێی نییە

پرسیار: 

جا کەسێ نەبوو مشووری بخوا
بە قوڕ و بە خشت شوێینان بۆ بکا

وڵام: 

بەڵێ ڕاست دەکەی کەس نەبوو بیکا
ناوێکی چاکە بۆ خۆی دەربخا

پرسیار: 

جا تەماشا کە چەن ساڵ لەمەو پێش
ڕانیە پڕ بوو لە مێشوولە و مێش

وڵام: 

هەمووی لە سایەی هیممەتی تۆ بوو
مێش و مێشوولەی لە ئێمە ون بوو

پرسیار: 

بزانە جادەی قولە چەند پانە
ئەوەندە جوانە وەک هی شارانە

وڵام: 

قوربان جادەی وا هیچ کەڵکی نییە
خانووت تێکداوە سەمەری چییە

پرسیار: 

کوڕم موستەقبەل ڕێی ئوتومبیلە
شوێنی هاتوچووی کوێر و زەلیلە

وڵام: 

قوربان ئوتومبیل بۆ ئێرە نایە
ڕانیە قەزایە شوێنی بەڵایە

پرسیار: 

کە وا بێتە من هیچ چاکەم نییە
کە وا بوو بێژە خراپیم چییە

وڵام: 

ناڵێم خراپی، نەخوێندەواری
عیلمت هیچ نییە بە زوبان هاری

پرسیار: 

زوبان هاری من چییە توخوا
پێم بڵێ تەرکی ئەکەم لەمەولا

وڵام: 

لە مەجلیس قسە ناکەی بە نۆرە
ئەی کاکە ڕەشید ئەم عەیبە زۆرە

پرسیار: 

شەرتە لەمەولا بنیشێت چاوم
قسە هەر نەکەم کەس نەبا ناوم

وڵام: 

جا نیشت چاوت ئیشی ژنانە
تۆ لت لای خۆت پیاوی ئەمە فرمانە

پرسیار: 

کە وا بوو کاکە، نەسیحەتم کە
هەر چی خراپە بڵێ تەرکی کە

وڵام: 

ئافەرین ڕەشید هاتیتە ژێر بار
لە ئامۆژگاریم نەبوویت خەفەتبار