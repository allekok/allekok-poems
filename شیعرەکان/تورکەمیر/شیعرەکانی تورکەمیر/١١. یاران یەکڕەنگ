شاعیر: تورکەمیر
کتێب: شیعرەکانی تورکەمیر
سەرناو: یاران یەکڕەنگ

یاڕەب باز وە حەق یاران یەکڕەنگ
وەقتێ عزراییل گیان لێم مەکێ تەنگ

نەفەس تەنگ مەیوو وە چاڵ تینیم
ڕووی مەنتق نە چای تەنگنای بینیم

وەقتێ سەکەرات مەرگم ھا نە کار
ماچان گیان کەنن تەڵخە وە ئیجبار

تەڵخی سەکەرات، ھەم وشار گووڕ
تەنگی، تاریکی، خەمووشیی قوبوور

ھووڵ قیامەت، نەفخەی بانگ سوور
ڕووژ وا نەفسا، لە یەومەالنوشوور

سواڵ و جواو نەکەرن چەنەم
فەیزێ ژە فەزلەت ئیحسان کەر وەنە

ئاسان کەر عەزاو یەک شەوەی قەورم
مونکەر پەی سواڵ بکەری سەورم

نەکیر نەکەری نوکتە گیری لێم
وە حەرف ئەعراب تەشخیس نەدەی پێم

ڕەدنویس ڕەد بوو ژە ئینتقامم
ماڵک دووزەخ فەرمووش کێ نامم

پاکا وە حورمەت خاک پای پاکان
خاک پای پاکان ئەولیای خاکان

شاللە شەرارەی دووزەخ نەوینم
ڕەھڕەو بوو بەھەشت بەیوو وە بینم

تورکەمیر نە تورک و نە عەرەولەفزم
کورد کەم سەواد حافزەلحەفزم

ژە جەور ئافات زەمانە مەحوم
ھەم خەت ناقابڵ ھەم سوخەن سەھوم

یە ئیستدعامەن ھەر کەس بخوانوو
پەس سەھو و خەتام ژە وێش نەڕانوو

ھەر کەس بخوانوو نەقسێ ژە فەردم
سەھو و خەتا وەم نەکەرن مەردم