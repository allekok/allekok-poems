شاعیر: تورکەمیر
کتێب: شێعرەکانی تورکەمیر
سەرناو: لامەکان یا نە

ئیلا یا ماڵک لامەکان یانە

یا یانە نایاب یەکتای یەگانە
گیانبەخش و گیانسەن ژەو غەیبخانە

یا بینای بێ چەم، بوڵەند بێ عەیب
یا يا هو یاران، پاک تینەت تەیب

یا لوتف لەتیف، لولاك لاريب
یا عالم الغيب، ئەلف و ئەحەد ئیسم

یا ئیسم جەلیل، گیانستان جسم
سەمیع و بەسیر، سەمیعەی بێ گووش

ڕووزیدەھەندەی، مووران کەم تووژ
ڕەزاق و مەرزووق، غەیبزان عەیبپووش

سانع ورد ھم، سوورەی ئیخلاسین
ژە سوورەی سی جوز، جیا کەر یاسین

یەعنی بێ ڕەحلەت، کونەندەی عاسین
کەعبەی حاجیان، قیبڵەی حاجاتین

خاڵق ئەرازی، ھم سەمەواتین
لاشريك له، لم يزل ذاتين

مەنزڵ قورئان، قازیی حاجات
سوورە و بورھان، فەخر و موباھات

گشت ھانە ئەوراد، سوورەی ئیزاجات
یا سونع مەسنووع، سانع مەسنووعات

سازەندەی شێوە، شناسەندەی زات
ھەم وەحی سازن، پەی ساجدین لات

ئاو و باد و نار، غەبرا سرشت دەر
ھەفتاد و دو دین، ژەی پەروەرشت دەر

ھەریەک وە نەحوێ، ئاو و خورشت دەر
ڕوبع مورەبەع، مەسکوون سوکوون دەر

ھەم لەنگەر وە کوێ، جەھد جەیحوون دەر
ھەم نە عومقیم، ڕووژی وە نوون دەر

وە کەتم عەدەم، وەجھەی ڕەوای ڕوو
ئەحمەد بێ واقف، پەی معراج توو

یەد تەناول، ژە توو بی یا ئوو
سڕ مەکتووبات، ھیچکەس نەزانا

جوز جسمێ کە، سەرەنجام زانا
ئەو سڕە تا سەور ئیسرافیل وانا

ژە توراب پاک، باب ئادەم سازان
ناز ناز نعمەت لە غەیم نەوازان

تا باز عیزراییل گرد لێش ورێزان
نجات دای وە نەسر، نووح نە کشتیی یەمم

کەم کەم تەڵاتوم تووفان کەردی کەم
شای زەورەقنشین فارغ بی ژە خەم

مووسای عومرانت بێ پەردە وانا
یەمم تژنە تەورت وە تەور نمانا

تا توور سینا ساف ژەھەم شانا
ئیعجاز نەفس تو دای وە عیسا

مردەی سەد ساڵە ژە لەحم پووسا
ئیحیا کەرد عومرش ژە نوو نویسا

حوکم حەدادی تو دای وە داوود
بێ دەم و دەسگا بێ ناز و بێ دوود

بێ گاز و مەقاش سازا کڵاوخوود
یاڕەب سلێمان تو ئیجادت کەرد

فارس سەریر بان بادت کەرد
چەنێ ژە حەکمەت نگین شادت کەرد

شەوێ ئازەرت ژە سەنەم تاشی
فەرمان دای ئەخی تەوەرەی تێدا پاشی

ژەو تەوەر ئیبراھیم کەردی نەقاشی
ژە کار قوربان زەبیت ئازاد کەرد

شاد شاد کەلیمەی شەھادەت یاد کەرد
یا ھاجەر ژە ھجر، ئەجرەت دڵشاد کەرد

بازەندەی بازار، بازیان شێوەن
بەزاز بازار، بەندەی فریوەن

شەوق و زەوق و زەھک، ئەو لەوحە دیوەن
کوفران کوفە، كن فيكون کەر

منارەی غروور، لەعین نگوون کەر
دیو ژە ئایەی دەنگ، قورئان زەبوون کەر

یا حەمید وە زکر، سەیید سەروەر
وە زات زوورمشت، شای فەقیر پەروەر

تاج لەعەمروک، لەمحەی نوور وە سەر
یا فەتاح و فەیز، فاتمەی زەھرا

فەیز ئەنعامات، وە ھەرکەس وارا
بی وە فەیزبەخش، دیتاچی دارا

وە ئەعزاز ئیسم، ئیمام سانی
وە حصن حصين، ڕشتەی ڕەبانی

وە عەھد ئیقرار، دووسان گیانی
وە زکر زوان، شای زینوعباد

مەسمووم زکی زاھد زەھاد
تەن دا وە قەزا بێ جەنگ و جەھاد

وە گفتار توو ئیمام پەنجم
نویرش وە نەزر مەوزوون مونسەجم

ژە نویر ئەوان ڕووشنای ئەنجوم
وە جا و جەلال جەعفەر سادق

وە سادقوقەوڵ سادقەی سابق
دین ئەو ئایین سابق کەرد بارق

وە میر مەعسووم، وە مووسای کازم
شەفاعەت ژە شای خوەراسان خوازم

بی وە زامندار ئاھوی سەر لازم
وە ناز نماز محەممەد تەقی

وە علم ئەوراد عەلیی نەقی
تەعویزەن بی شەڕ شەیتان شەقی

وە شادیی عەسگەر یا حەق وە شادی
وەختێ جبرەییل مەدێ مونادی

شادم من ژە شەوق مەھدیی ھادی
وە ئال عەبا پەنج موفەخر دین

وە چواردە مەعسووم مێخ مەھد زەڕین
وە چل ناواڵق جا نە کوێی گەڕین

وە سەمیع بەسر کەمەر بەستەگان
وە ناز خزمەت ئەژ گل دەستەگان

وە جەرگ چاکچاک دەروین خەستەگان
وە عشق عوشاق شوھەدای شەھیدان

وە نیک ئەختەران شەھید نە مەیدان
دەرارم ژە بەحر ئاڵوودەی عوسیان

یاڕەب وە حورمەت پەیخەمبەرانت
وە تاھری تەبع تەبیب گرانت

وە دەستەی دەستار تاج وە سەرانت