شاعیر: فەقێ تەیران
کتێب: دیوانا فەقیێ تەیران
سەرناو: فەقە و بلبل
لەبارەی شیعر: نووسین: ڕەحمان جەوان

١
بولبول دبێ ئاوازان
خراب جارەک خویا کر
بەس بکە شعر و سازان
ئاتەش ل من تە راکر
چەند ددی فڕ و بازان
ژ تە ڕا نینن چو ئاگر

٢
ژ تە ڕا نینن چو پێتە
چەوا تو پوڕ عەزابی؟
دائم دەنگێ تە تێتە
ساعەتەک هێدی نابی
موقیم تە یەک دڤێتە
کفشە تو حال خرابی

٣
ئەز دێ چما هێدی بم؟
ئەم پوڕ دبیین بهاران
مەجروحەک بێ تەبیبم
د ناڤ لەیل و نەهاران
ژ دۆستان خوە خەریبم
زێدە ژ عشقا یاران

٤
کەسێ کو گرتی یارە
ب دل یەکێ د حەبینی
ئێدی نائێ قەرارە
دێ دائما بخوینی
خیال و خەم دیدارە
دڤێ کەنگی ببینی

٥
کەسێ کو ب عشق و موحبەت
ب دل یەکێ پەرستی
دائم دێ بێتە خدمەت
ب راستی و ب دروستی
موقیم دێ چاڤ ل ڕێ بت
لەو شەڤ و رۆژ ناوەستی

٦
ئەر ب شەڤ. ئەر ب رۆژم
ئەز مورغێ ناڤ هزارە
ب دل خوە شوبهێ دۆژم
تێک بوومە پێت و نارە
ژ حوبا گولان دسۆژم
لەو من نائێ قەرارە

٧
فەقی ژ بلبل را گوهتی￷: ￵
تو ژ وێ سڕێ چ زانی؟
ئەوا تو ژ پێشڤە سوهتی
فدا بکه تو جانی
ئەو غەزەلا تە پوهتی
تەوحیده بێ مەعانی

٨
تەوحیدە علمێ حالە
عارف دکن تەفسیری
مرادەک وی ل باله
ب ￷(￵من لدن) خەبیری
نزام تە کی خیالە
تو ب کیژانی دلگیری؟ ￷! ￵

٩
بلبل دبێ بزارە
داغا د دل رەهستن
کامل بوویە بهارە
ئاهەک ژ گول را هستن
بشکفتی بەلگێ داره
حەرام بوویە نڤستن

١٠
نڤستن ل من حەرامن
دائم د غولغولم ئەز
ژ وەردان حال گەها من
ب ئسمێ بلبلم ئەز
ئەڤینێ گاڤ و لامن
موقیم کو دل کولم ئەز

١١
سەردارێ دل کولانم
ژ ئێش و ژان و داغان
ل تەرحێ سونبلانم
دخوونم لەو د باغان
عاشقێ سۆرگولانم
دێ لێ بگرم قشلاغان

١٢
فەقی گۆ￷: ￵ بولبول تازە
تو بلبلەک سەودائی￷! ￵
عشقا گولێ مەجازە
تو یارەک بێ وەفائی￷! ￵
دۆستێ ئەبەد بخازە
دا لێ نەبت فەنائی

١٣
عشقا مەجاز تو تەر کە
ئەو سڕ و دین بەتال بوون
تو یارەکی هەدەر کە
ل من بێ علم و غەیب بوون
جارەک ل وی نەزەر کە
ئەبەد هەیە هەر هەبوون

١٤
عشقا مەجاز هلینە
ئەڤ رەنگ دبێ بەتال بت
تو بەس وەها بخوینە
تە بەر ب زی جەلال بت
دۆستەک ئەبەد ببینە
دائیمێ بێ زەوال بت

١٥
بولبول دیسا خەبەر دا
قسمەت جارا ئەوەل بوو
عاشق بوومه ل وەردا
مەعشووقا من سورگول بوو
دکێشم ژان و دەردا
لەو من برین د کول بوو

١٦
ژ وەردان ئەز ب ئێشم
د غافلم سەحەرگاه
مولازمان مەی کێشم
گشت ئەغلەبان دەرین ماه
دائم ئەز وێ ل پێشم
دخوونم گاه و بێ گاه

١٧
فەقی وە گۆتە بلبل
مورغێ فەهم بەعیدە
تە زوو ب دەردا عاقل
خیال نائێ تەوحیدە
پادیشاهێ کولومل
تو موحبەتێ ب وی ده

١٨
هەر کەسێ ئەو نەناسی
مایە د غەفلەتێ دا
دگەل کۆر و قیاسی
ئەبەد د زولمەتێ دا
￷(فیئو خذ بالنواصی)￵
مەلوولە د حیرەتێ دا

١٩
یا حەق تو فعلان چێ کە
مە دوور کە ژ عاصییان
شەفقێ ل میم و حێ کە
ب لوتف و هەم ب ئحسان
ئاڤا رەحمێ تو لێ کە
لەوڕا کو تویی غوفران

٢٠
ئەم دێ بچین ژ ئۆلداشە
ناڤێ مە دێ بمینە
عومرێ مە چوو بەلاشە
چو فەیدە مە نەدینە
گەر قەولێ مە ببێژی
فاتحێ ژ بۆ مە بخوینە