شاعیر: حەمەعەلی مەدهۆش
کتێب: یانەی دڵان
سەرناو: ئەمانە لە فارسی یەوە وەرگێڕراون
لەبارەی شیعر: حەمەعەلی مەدهۆش، یانەی دڵان (شیعر)، چاپی سێیەم - ٢٠٠٦

١

دوێ شەو تا بەیان لەیار ئاڵاوم
ئەمشەو لەگەڵ خەم لە جێ خزاوم
داخەکەم ئەوەی تەمەن ئەنووسێ
ئەمڕۆی وەک دوێنێ لەسەر داناوم

١٩٦٧

٢

وتم: گوڵی سوور شەرمت لێنایە 
بەر لەتۆ نێرگز لەبازاڕایە 
وتی: دەستووری شاھان نازانێ
بەردەست پێش ئەخرێ، ئینجا پاشایە

١٩٥٨

٣

کوڕ: 
ئەی بابە: مەگەر ڕوومەتی جوانانت نەدیوە؟ 
چاوی بە کل و زوڵفی پەرێشانت نەدیوە؟ 
دووری و شەوی تەنیایی دڵ و ھەستی نەگرتووی؟ 
دەرکەوتنی ناکاوی نیگارانت نەدیوە؟ 

باوک: 
ئەی ڕۆڵە: مەگەر سفرەیی بیِنانت نەدیوە؟ 
ئەرکی ژن و گریانی منالاِنت نەدیوە؟ 
نەخزاویە کونی ژوورێ لە ترسی دەمی قەرزار؟ 
بێ پارەیی و ھاتنی میوانت نەدیوە؟ 

١٩٥٨

٤

تەنیا ماچ دزین خێر ئەداتەوە 
دوو جار قازانجە گەر بیداتەوە 

١٩٥٨

٥

کچ سەد لێو ئەبا بۆ جامە ئاوێ 
کەچی جارێ لێو نادا بە لاوێ 

١٩٥٨

٦

ئەو کەسەی ڕۆژێک بە عەشق سووتابێ 
لە گڕی مەحشەر ھیچ ترسی نابێ 

١٩٥٨

٧

لە کاتی خۆیا منیش مناڵ بووم 
نەرم و ناسک و سەرگۆنا ئاڵ بووم
ئێستەش کە جوانی دەرچوو لە دەستم
ھەر لەو عەشقەیە مناڵ پەرستم 

١٩٥٨

٨

ئەوەی پەرۆشی سەیری ڕوخسارە
لە دانیشتنی تەنیشت بێزارە [١] 

١. ئەمانە ھەموو لە کۆمەڵەی (دڵی کوڕان)دا بڵاوکراونەتەوە.