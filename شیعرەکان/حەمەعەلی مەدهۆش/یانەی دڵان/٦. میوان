شاعیر: حەمەعەلی مەدهۆش
کتێب: یانەی دڵان
سەرناو: میوان
لەبارەی شیعر: ١٩٤٠ - حەمەعەلی مەدهۆش، یانەی دڵان (شیعر)، چاپی سێیەم - ٢٠٠٦

ئەرێ یاران دڵم زۆر خۆشە ، یارم وەعدى پێ داوم
کەجارێ بێ بە میوانم ، لەسەر ئەو قەولە وەستاوم

هەتا ئەکرێ ، لەسەر من لازمە قەدرى بەڕۆح و سەر
ئەگەر تەشریفى بێ بۆ لام ، بەخێر بێ خوایە ، سەر چاوم

بزانن مەیلى چەند زۆرە کەدێ بۆ لام بە میوانى 
ئەمەش بۆ من خەڵاتێکە ئەڵێى تاجى لەسەر ناوم

لەشوشەى دڵ شەرابى ئاڵى بۆ تێکەم لەبەردەمیا
لەسەر سینى لەگەڵ گۆشت و کەبابى جەرگى برژاوم

چ شیرین و بەتامە یادەکەى ئێستەش لە دڵمایە
کەگوایە ساڵى پێشوو هاتووەو کوڵمى لەدەم ناوم

نەسیم لەوباخەوە بیهێنە بۆنێکى گوڵى یارم
هوزارى مات و بێدەنگ بووم و نەشئەى تۆیە جووڵاوم

لەبەر دەردى مەراقى ئەو دەمێ ژیر و دەمێ شێتم 
دڵم خاڵى نىیە ، بێ شک لەبەر ئەم بەزمە ، خوڵقاوم

گەلێ ئیسلام لەڕێی عەشقا بەدەستى کافرێ کوژران
منى (مەدهۆش) شەهیدێکم لەڕیزى ئێوە نووسراوم [١] 

١. ئەم پارچە شیعرە لە ڕۆژنامەی (ژین) و لەکۆمەڵەی (شیرین)دا بڵاوکراوەتەوە.