شاعیر: مارف ئاغایی
کتێب: زەوی سەخت و ئاسمان دوور
سەرناو: شۆڕەبی

ڕووبارێک بوو... ساڵیانی ساڵ... لە ئاوێنەیڕووخساریدا
بسکی شۆڕەبییەکی دەشوشت.

ڕۆژێک ڕووبار... لە شۆڕەبی بە ڕقدا چوو...
تووڕەییەکەی بوو بە لێڵاوێکی سوور و
ڕەنگی سەوزی بسکەکانی لە خۆی هاڵاند.
کە شۆڕەبی پرسیاری کرد:
بۆ لێم تووڕەی؟!
وتی کاتێ قەمچییەکەی ڕەشەبای دڕ
لە بەژنی دارستان هاڵا
تۆ لە ترسا
بە سەر شۆڕی دۆش دامابووی.
کە ئەمەی وت... گەردەلوولێک هەڵیکرد و
شۆڕەبییەکە خۆی وێک هێنا

لە ناکاوا
وەک دەروێشێکی جەزم بوو
پرچی بەسەر شانیدا دا
ڕووبارەکە کەوتە لەرزە:
کاتێ دیتی کە نێودڵی شۆڕەبییەکە
لانی شێرێکی سەربەرزە.