شاعیر: مارف ئاغایی
کتێب: زەوی سەخت و ئاسمان دوور
سەرناو: ڕێگا

زین و لغاوی ئەسپی با فڕێ دەدەم. بە کۆڵانی خۆڵەپۆتینەی زەمانا چوارناڵ دەڕۆم. 
لەپشت سەرم بارانی تۆزە دەبارێ. 
لە کانیاوی تراویلکە دەڕوانمە خۆم: 
تراویلکە، ئاوێنەیەکی تێکچڕژاو. 

کەمەندی دەست ڕەیاڵ دەکەم، 
لە قەدی ئاسۆی باڵێنم: 
ئاسۆیە و ئاسکێکی ڕەوەک. 

دە ئەسپی هەنگاوم دەخوڕم : 
ئاسۆیە و قەڵای سەهۆڵین. 
توند باوەشی پێ دا دەگرم: 
ئاسۆ، چیایێکی هەورین! 

ئەرێ ئاسۆ ڕووبارێکە، 
هەرماسی سەربەستیی خەون
دەتوانێ مەلەی تیابکا؟ ! 

ئاسۆ گەواڵە هەورێکە، 
هەر بای خەیاڵ
دەکرێ باوەشی پیا بکا؟ !