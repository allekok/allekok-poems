شاعیر: مارف ئاغایی
کتێب: زەوی سەخت و ئاسمان دوور
سەرناو: ...؟
لەبارەی شیعر: چیرۆک

-تۆ بڵێی هیچ کەس بە قەد ئێمە دڵخۆش بێ؟
-نا، هیچ کەس، هیچ کەس بەڵام...

-بەڵام چی؟

-بریا ئەمنیش لەو ڕۆژە ڕەشە دەرهاتبام.

-نا، قەد باسی شتی وا مەکە. با هەر ئاوا بی، کە هەی. من قەد بیر لە چاکبوونەوەی تۆ ناکەمەوە

-بۆ؟

-دەترسێم.

-لە چی؟

-لە زۆر شت. نازانی چەند ساڵ بوو لە کەسێک دەگەڕام کە منی خۆش بوێ.

-پێم وا بوو هەر من وام!

-تۆش وەک من بووی؟!

-هەتا ماوەیەک پێش.

-دۆزیتەوە؟

-بەڵێ.

-کێیە؟

-تۆ.

-ئاخ ئەگەر وشەی «تۆ»ت لە دەم دەرنەهاتبا، شێت دەبووم.

-من لە تەواوی تەمەنمدا چاوەڕوان بووم. دەترسام یەک کەسیش نەبێ بمدۆزێتەوە.

-سەیرە. منیش پێم وا بوو ناتوانم هیچ بدۆزمەوە.

-تۆ هیچ کەست نەدۆزیبۆوە؟

-ئاخر...

-ئاخری ناوێ. پێم خۆش نییە لێم بشاریەوە.

-تەنیا یەک کەس. ئەویش دەیزانی کە من خۆشم دەوێ. وە سەر خۆی نەدەهێنا. تەنانەت نیگاشی لە من دەدزییەوە.

-بە کوێ گەیشت؟

-ڕۆژێک لە کۆڵان تووشم بوو. بێ ئەوەی چاوم لێ بکا، بەستەیەکی بچووکی وە دەستی دام. خەنی بووم. کردمەوە. ئاوێنە بوو. ئاخ نازانی چەند ناخۆش بوو.

-بۆ ناخۆش؟

- لە ئاوێنە زیزم. ئاوێنەکەی ئەویشم فڕێ دا. پڕ بوو لە بێزاری.

-بۆ؟

-لە ئاوێنەدا جوان نیم. زۆر ناحەزم دەکا. وەک ژنێکی گڕوێم نیشان دەدا. تەمەنم دەباتە سەر. دەمکاتە کچێکی قەیرە. هەر ئاوێنە لە من ناوەشێتەوە نا.

-پێم سەیرە. دەنا ئەمن هەمیشە بە ئاواتم ئاوێنەیەک ببینم.

-نا... نا... قەد ئەو ئاواتە مەخوازە.

-بۆ؟

-دەترسێم.

-لە چێ؟

-لە زۆر شت.

-باشە لە چی؟

-نەکا چاوت چاک بێتەوە و تۆش ئاوێنەیەکم پێ بدەی!