شاعیر: مارف ئاغایی
کتێب: زەوی سەخت و ئاسمان دوور
سەرناو: باران

باران! ئەی ئەزموونی لە دایک بوونێکی ئاسمانی ومەرگێکی دەریایی؛ 
بۆ زەوی وادەی چی پێ دابووی، 
کە هەوری دڵدارت بە جێ هێشت؟ 
باران ئەی کۆچکردووی
وڵاتی ئەستێرە و هەور و با
کێ هەیە بۆو لاوکە ئاسمانییەت
گوێ هەڵخا؟ 

باران تۆ خاچێکی سەرگەردان : 
سەرێکت لە ناخی سووڕانی زەویدا و
سەرێکت لەنێوان گەڕانی هەوردا. 
باران! ئەی
ڕێبواری ڕۆژانی بێ خۆر و
شەوانی بێ مانگ و ئەستێرە! 

باران! ئەی پاکترین هاوڕەگەز بۆ گریان! 
منم من
بۆ مەرگی تۆ گریام
ئەی مرۆڤترینی دڵداران