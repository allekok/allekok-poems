شاعیر: عەباس حەقیقی
کتێب: کۆلکەزێڕینە
سەرناو: مەڕوکێک و بزنوکێک
لەبارەی شیعر: مامۆستا بەیتی مەڕۆکە و بزنۆکەی بە تەواوی دە دیوانەکەی‌دا کردوە بە شیعر. - عەبباس حەقیقی، کۆلکەزێڕینە، چاپی یەکەم ١٣٧٤ کـ. هـ، لاپەڕە ٩٢. - مامۆستا عەبباس حەقیقی، دیوانی حەقیقی، چاپی دووەم (١٣٦٧ کـ. هـ)، لاپەڕە ١٢٣و١٣٣. - نووسین: کەماڵ ڕەحمانی

مەڕوکێک و بزنوکێکی پیر و لەڕ
ڕۆیشتن بۆ شیو و دۆڵێکی لاپەڕ

بووژانەوە هەر ڕۆژێ لە دۆلێکی
دەتلانەوە هەر شەوێ لە مۆڵێکی

شەوگار درێژ و مانگی سەرماوەز بوو
بزن دەلەرزی و بە سەرما وەڕەز بوو

ڕووی کردە مەڕ وتی زستان بەڕێوە
هەر بینا ڕۆژێکی دایدا کڕێوە

با هەوڵی هۆڵێکی بدەین لەو دۆڵە
خانە ژوورانە کاتی سەرماوسۆڵە

مەڕ وتی: خوریم خۆش بێ هۆڵم ناوێ
تۆ ڕەق هەڵدەێی تاوێ نەچیە بەر تاوێ

بزن بە هۆی شاخ و سم چەند ئێوارێ
هۆڵێکی کۆڵی لە قەدی پەسارێ

ئەو رۆژە هۆڵی ساز کرد و تێی‌خزی
بۆ شەوێ را بەفر باری و پەز تەزی

کورتەی مەڕۆکە و بزنۆکەی بە کوردی
شەوێکی گورگێ تێی ڕۆهات و بردی

پەندەکانی پیرەمێرد: 
نازانین بەیتی گورگ و مەڕ چییە
دووگی خۆم خۆش بێ خانووم بۆ چییە
ژین، ژمارە ٩١٨، لاپەڕە ٥٢٧. چاپی ساڵحی ٥٥٩.