شاعیر: عەباس حەقیقی
کتێب: کۆلکەزێڕینە
سەرناو: گرانی
لەبارەی شیعر: نووسین: کەماڵ ڕەحمانی - عەبباس حەقیقی، کۆلکەزێڕینە، چاپی یەکەم ١٣٧٤ کـ. هـ، لاپەڕە ٩٣.

گرانی گووی لە موستەزعەف دەرێنا
دەزانی چۆن وەکوو کەنگر بە پیشکی

بە جیقنەومیقنەوە و تووک و پەڕوباڵ
سەدوحەفتا تمەن کیلۆی مریشکی

لە گام پرسی ئەتۆ کیلۆت بە چەندە؟
لە سەوری ئاسمانی دا بە لووشکی

لە نرخی زێڕ ئەدا ڕۆنی نەباتی
برنجیش گەیوەتە نرخی زریشکی

هەتاکوو جێژنە لێ‌نانێم پڵاوێ
دەترسم بێتە قاتی نانی ویشکی

پەیامی من بەرە بۆ قەندی کەللـە
بڵێ دوعا کە بڕمێ ماڵی مشکی

دە سیپەی چایی سەیلان دایە چایەک
خوروو دێنێتە لەش وەک زوو بە ڕشکی

بەهای گازۆڵی بۆگەن بۆتە خۆرە
دەبینم خۆرەکەش بێ‌تینە تیشکی

هەموو کون کون بوو بەرگم چەشنی جەرگم
بە گرفەی شووی تەڕ و قرچە و پڕیشکی

بە دینم پێکەنینت دێ بە دینم
کە وێک هاتووم لە سەرما چەشنی ژیشکی