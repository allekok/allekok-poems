شاعیر: بەڵێن
کتێب: شیعرەکان
سەرناو: نەورۆز
لەبارەی شیعر: نووسین: سەعید سەدیق - بەریتانیا

ئەی نەورۆز هاتی بان دوو چاوانم
‌ئەی یادکەرەوەی جەژنی کوردانم

‌یادت ئەکەم گەرچی یادم کردووی
‌لەهەر شوێنێ بێ گڕم بۆ ناردووی

‌بەهار بەتۆوە خۆشی هێناوە
‌دەشت و دەرگشتی جوان و ڕازاوە

‌بەهیوام ئەم ساڵ گڕت بەتین بێ
‌لەساڵان زیاتر یادت پیرۆز بێ

‌ژیانی یەکسانی و پڕ لەسەربەستی
‌بۆ لەمەو دوابێ بێ خۆپەرستی

‌دەبا ئازادی سەرچۆپی بگرێ
‌ڕێی چەوسانەوە و نەگبەتی بگرێ

‌ئەو ژیانەی هاتوو ڕۆیی و تێپەڕی
‌کولە مەرگی بوو بۆخۆی هەڵوەری

‌گەلێ باخچەی وڵات بێ لق وپۆپکران
‌گەلێ گوڵی جوان تیا هەڵ پڕوکان

‌گەلێ پیر و جوان مناڵی ساوا
‌لەخوێن خەمڵێنران وا بەناڕەوا

‌بۆچی کەس نەبوو لەوە بپرسێ
‌شەرمەزارییە مرۆڤ ئاوای بەسەربێ

‌کواماف و دادپەروەر لەچ شوێنێ؟
‌کە ئەڵێ هەیە با بۆم بسەلمێنێ!

‌بەڵام داخەکەم بێ خاوەنی یە
‌ئەم جیهانەیە کەس ئاگای لێنیە