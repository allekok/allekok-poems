شاعیر: سافیی ھیرانی
کتێب: شێعرەکانی سافی
سەرناو: ئەوا غەزوی غەمی بۆ غارەتی دڵ کردە یەلغارە
لەبارەی شیعر: دیوانی سافی، چاپی سێیەمین ١٩٧٣ زایینی، چاپخانەی کوردستان هەولێر، لاپەڕە ١٧و١٨. - نووسین: کەماڵ ڕەحمانی

ئەوا غەزوی غەمی بۆ غارەتی دڵ کردە یەلغارە
وەکوو هەیهاوی عاڕەب سا عەشیر و عێلە هاوارە

مەڵێن دڵ بێ هەوار و ترسەنۆکە با بە تاڵان چی
لە لای خۆیشی عەگید و خانەدان و یێکە سالارە

ئەما چ بکا لەگەڵ بەختی ڕەش ئەو چەرخی کەچ ڕەفتار
کە سەرعەسکەر بە دائیم بۆ سوپای غەم فیرقەتی یارە

هەزاران قۆشەنی غەم بی، بەبێ سەرعەسکەری یارم
دڵی دیوانە هەڵنایێ ئەگەر بیکەن بە سەد پارە

وەلێ بێچارەیە ئەمڕۆ حیمایەی لازمە بۆتان
نەوەک عالەم بڵێ عێل و عەشیرەت بووینە بێ‌کارە

لە بەختی ئێمەدا ئێستێش بە عەیب و عارە وا یاران
خوسووس لەم وەختەدا چونکی لە چەند جێوە بریندارە

وەفای عالەم نەما، غیرەت خەلاس بوو (سافی) ئێستێکە
بە تاقە سوارە دڵ چ بکا، کە جەیشی غەم بە ملیارە