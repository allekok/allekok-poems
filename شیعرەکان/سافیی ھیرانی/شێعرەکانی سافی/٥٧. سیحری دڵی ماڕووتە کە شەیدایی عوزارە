شاعیر: سافیی ھیرانی
کتێب: شێعرەکانی سافی
سەرناو: سیحری دڵی ماڕووتە کە شەیدایی عوزارە
لەبارەی شیعر: نووسین: کەماڵ ڕەحمانی

سیحری دڵی ماڕووتە کە شەیدایی عوزارە
فیکری دڵی هاڕووتە کە ڕیسوایی دیارە

تەعنی مەدە بەو هەستیە لەو مەستیە زاهید
بۆ ڕەندی‌یی من کافیە ئەو چاوە خومارە

خۆی ماهە وەیا شاهە لەسەر تەختی جووانی
یا بەدری سەما قەدرە هەموو شەو دەوو چارە

شیرینە لە ڕوو چینە کە خوێنینە هەموو دەم
بەو لێو و دەم و پەرچەم و بەو پەنجە نیگارە

ئەم نوختەیە خاڵە کە لەسەر عەینی جەماڵە
ئازاری دڵی زاری منی کردە هوزارە

ئەم پەرچەمە پڕ چینە هەموو عەسکەری چینە
بۆ غارەتی ماچینە کە ئەم چینە سووارە

(سافی) ئەمە شینی تووە بۆ غونچەیی لێوی
یا چەهچەهەیی بولبولە یا زاری هوزارە

دیوانی سافی، چاپی سێیەمین ١٩٧٣ زایینی، چاپخانەی کوردستان هەولێر، لاپەڕە ٤٩.

ئەم غەزەلە لە لاپەڕەی ٦٨ بە هێندێ گۆڕانکاری بچوک دوبارە بۆتەوە

سیحری دڵی ماڕووتە کە شەیدایی عوزارە
فیکری دڵی هاڕووتە لە ڕیسوایی دیارە

تەعنەی مەدە بەو هەستیە لەو مەستیە زاهید
بۆ ڕەندیی من کافیە ئەو چاوە خومارە

خۆی ماهە وەیا شاهە لەسەر تەختی جەوانی
یا بەدری سەما قەدرە هەموو شەو دەووچارە

شیرینە لە ڕوو چینە کە خوێنینە هەموو دەم
بەو لێو و دەم و پەرچەم و بەو پەنجە نیگارە

ئەم نوختەیە خاڵە کە لەسەر عەینی جەماڵە
ئازاری دڵی زاری منی کردە هەزارە

ئەم پەرچەمە پڕ چینە هەموو عەسکەری چینە
بۆ غارەتی ماچینە کە ئەم چینە سووارە

(سافی) ئەمە شینی تووە بۆ خونچەیی لێوی
یا چەهچەهەیی بولبولە یا زاری هوزارە

دیوانی سافی، چاپی سێیەمین ١٩٧٣ زایینی، چاپخانەی کوردستان هەولێر، لاپەڕە ٦٨.