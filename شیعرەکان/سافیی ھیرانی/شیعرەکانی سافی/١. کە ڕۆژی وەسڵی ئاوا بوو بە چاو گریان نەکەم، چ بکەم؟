شاعیر: سافیی ھیرانی
کتێب: شیعرەکانی سافی
سەرناو: کە ڕۆژی وەسڵی ئاوا بوو بە چاو گریان نەکەم، چ بکەم؟
لەبارەی شیعر: نووسین: کەماڵ ڕەحمانی

کە ڕۆژی وەسڵی ئاوا بوو بە چاو گریان نەکەم، چ بکەم؟ 
شەوی هیجرانی وا داهات، کە دڵ بریانی نەکەم چ بکەم؟ 

بە کینەی من دوبارە چەرخی کەچ وا کەچ‌مەداری کرد
منی بێ تالعیش بەو نەوعە گەر دەوران نەکەم چ بکەم؟ 

بەبێ یارم حەیات تەڵخ و ئەجەل شیرینە ئێستاکە
لە عەیدا گەر ڕوحی شیرینی خۆم قوربان نەکەم چ بکەم؟ 

وەکوو دەوری فەلەک دائیم لە دەوری یار نەبم، یاران
فەرامۆشیم بە کێ دێ، دڵ کە سەرگەردان نەکەم چ بکەم؟ 

ئەگەر دەرمان نەكا بیماریی دڵ بێوەفا یارم
له ‌دەردی بێ دەوا گەر چاوەرێی لوقمان نەكەم چ بكەم

وەكوو یووسف لە زیندانی غەما حەبسی عەزیزێكم
لە بۆ تەسكینی جارێ ڕوو لە لای كەنعان نەكەم چ بكەم

تەبیب نەیت و دەوای دەردت نەدا چارت نییە، [سافی]
بە مردن گەر عیلاجی دەردی بێ دەرمان نەكەم چ بكەم