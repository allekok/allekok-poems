شاعیر: سامان سەنگاوی
کتێب: تەنیام لێرە
سەرناو: شەیدای ژوانم

بۆ حەسانەوەی ڕێی ماندووی ژیان
باوەشت نەبێ هیچ شوێن شك نابەم 
وا گومان دەكەم لەگەڵ تۆدابم
ڕێ بەكەناری دەریای خەم نابەم 

ئێستا و هەمیشە هەر خۆشم ئەوێی
وەك یەكەم جارت و یەكەم دیدارت
لای من هەر گوڵ و ڕێحانەی جوانە
پێدەشتی وشك و پڕ خۆڵ و خارت 

ئیتر ئەو خەڵكە چۆن حاڵی دەبێ 
من گوێ نادەمی و بەبێ دەربەربەستم 
گرنگ ئەوەیە تۆ پێ بزانی 
لە دنیای ڕۆشن تۆی خۆشەوسیتم 

دڵم وەك گوڵ و تاجی پاشایی 
لەسەرت ئەنێم هەتا بمێنم 
قەت لێت تێر نابم گەر سەد هێندەی تر
لەسیما و جوانی تۆ ڕا بمێنم 

من عاشقی تۆ و تۆ شەمعی ڕێم بە 
با خەڵکی شاریش گشت پێ بزانن 
هەتاكو مێژوو بینوسێتەوە 
لە سایەی عەشقا دوان کامەرانن

هەوری ئاسمانیش لە جیاتی باران 
تۆی بارانۆتە سەر كێڵگەی دڵم 
بۆیە بۆ عەشق و دڵداریت گیانە 
هێند بێ ئارام و وا لەسەر كوڵم 

وەكو كۆرپەلە شەیدای دایكی بێ 
من وەها شەیدای دیدار و ژوانم 
كاتێ تۆم هەبی بەبێ خەم ئەڕوا 
شەمەندەفەری وێستگەی ژیانم