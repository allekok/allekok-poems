شاعیر: سامان سەنگاوی
کتێب: تەنیام لێرە
سەرناو: گەڕانەوە

ئیتر فرمێسک ناڕێژم شەوان ناگـریم بـە زامـەوە
چـونکـە دیسان جارێکی تر بۆ باوەشت گـەڕامـەوە

خــۆت ئەزانی باوەشی تۆ لانەیە بۆم... دوا جێگامە
سەرچاوەی خۆشیە بۆدڵ سەردێڕی ھۆنراوەکانمە

ئـیـتر ڕێگە بــەخەم مەدە دەشتی دڵم بۆ بکێڵێ
یـا ئازاری دوریت شەوان خەو بەچاوانم جێ بێڵـێ

ڕێگــە بــەچاوانـم مــــەدە بگری بۆ دوریت شەوانە
ڕێگـە بـەدڵیشـم مەدە لـە خـۆی تـاڵکا ئەم ژیانە

جـارێکی تـر جـێـم مـەھێڵە من بەتۆوە کـامـەرانم
تـوخوا قەت خەندەو پێکەنین مەکەرەوە بە گریانم