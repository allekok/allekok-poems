شاعیر: حەفید
کتێب: شیعرەکانی شێخ مەحموود
سەرناو: دڵ لە بەندی سینەدا دووبارە واوەیلا ئەکا
لەبارەی شیعر: شەڕی سورداش

دڵ لە بەندی سینەدا دووبارە واوەیلا ئەکا
نووربەخشی ناسرەوێ مەیلی شەڕ و غەوغا ئەکا
ئینتقامی قەومی لێقەوماو بە حەق داوا ئەکا
ڕۆژ و شەو فیکرم لە دونیادا عەلەم بەرپا ئەکا
تیغی شیرم ئارەزووی سەیدی شکاری شا ئەکا

سەیری دوژمن کەن بە فیکری خامەوە بۆتە تەرەف
بۆ شکاری شێری شەرزە پیری ڕێوی هاتە سەف
نیشتمانی پاکی بێکەس دیوە بۆیە کەوتە گەف
وام لە مەیدانی شەجاعەتدا موباریز کوا ئەسەف
سەفدەری ڕۆژی وەغایی تابینە داوا ئەکا

دەست بە دەست یەکتر بدەن ئەی لاوەکانی مەرد و قۆز
تاکوو کەی دوژمن لەناومانا ئەبێتە گورگی هۆز
بێن ببینە پشتیوانی یەکتر و بیکەینە تۆز
دەست بە داوێنی خوداوە بگرین و بگرین بە سۆز
تاکوو دوژمنمان لە جنّاتُ الإرَم بەرپا ئەکا

نامەوێ ژینی ئەسارەت، بەسمە عومری گومڕەهی
نایکەمە سەر خۆم بەدەستی موددەعی تاجی شەهی
قەد بە ئەمری دوژمنانم نامەوێ فەرماندەهی
نامەوێ تەختی کەی و بەختی جەم و شاهەنشەهی
تیشنەیی خوێنی عەدووم و بۆ حوقووقی وا ئەکا

تا بە ئازادی ئەگەم کوێری ئەکەم چاوی ڕەقیب
تا لە زوڵمی ئەجنەبی ڕزگار ئەبێ کوردی نەجیب
ٲطلِب النَجاح و التوفیق مِن رَبّ المجیب
ئایەتی «نَصر مِن الله»یە هەتا «فَتحٌ قَریب»
دەنگی تەگبیری سبەینانم بە إلا الله ئەکا