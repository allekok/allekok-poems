شاعیر: شاکە و خان مەنسوور
کتێب: دیوانی شاکە و خان مەنسوور
سەرناو: دڵداری ٨
لەبارەی شیعر: نووسین: کەماڵ ڕەحمانی

خان مه‌سۊر

ساکه‌ نگاکه‌ وه‌ سه‌راو بازان
شاکه‌ نگاکه‌ وه‌ تیره‌ بازان

شاکه‌ نگاکه‌ گوڵ نه‌خش ڕازان
بڕێ ماڵ خسێه‌ له‌ سه‌راو بازان

گه‌ل گه‌ل نازاران شووخ شکار چاو
وه‌ په‌نجه‌ێ شمشاڵ یه‌ک مێان قه‌شاو

له‌سه‌ر سیه‌ قڵا له‌ لاشي به‌تن
په‌ری خه‌م چه‌م، کول کورپه‌ دۊه‌تن

نازک نه‌هاڵان هان له‌ خه‌م چه‌م
وه‌ ناز گل مه‌خوه‌ن، له‌ په‌رده‌ێ هاره‌م

گاگا چۊ سه‌رسه‌وز قۊته‌ بۊن له‌ ئاو
وه‌ په‌نجه‌ێ قه‌شاو یه‌ک مێان قه‌شاو

گاگا چۊ گوڵان ڕۊ ئاو پووشانن
له‌ وێنه‌ێ سه‌رسه‌وز ڕۊ حه‌وز نیشانن

هیله‌ێ قه‌ڵه‌م گووش سه‌ر سواران دیم
قی قه‌ێ نازاران پاێ مه‌قاران دیم

کووچ کورده‌ماڵ نه‌ونه‌هاڵان دیم
تاێفه‌ێ له‌ گوڵ سووسه‌ن خاڵان دیم

بریقه‌ێ کراس گوڵ خه‌ڵاتان دیم
لیسک زه‌ڕین خوه‌رئه‌ڵاتان دیم

شاکه‌ له‌ێ وه‌ره‌ من که‌ێخوسره‌و دیم
شیرین سففه‌تان وه‌ ڕاگه‌و ڕه‌و دیم

شاکه‌: 

سان سه‌ربه‌رز کورده‌ماڵان دیم
زڕه‌ێ بان زۆڵفی سووسه‌ن خاڵان دیم

ڕمه‌ێ مه‌شکه‌ ژه‌ن، قۊله‌ێ خورووس دیم
چیت سوه‌ێ مه‌ێ ته‌زه‌ عرووس دیم

زوڵه‌ێخا مه‌سان عشق وه‌رین دیم
شرین سففه‌تان خاڵ خاڵ چین دیم

نه‌و تۊل نه‌مامان له‌ ناو ئاو سه‌راو
چۊ سه‌رسه‌وز گل خوه‌ن له‌ ڕۊ په‌رده‌ێ ئاو

وه‌ نێش ئه‌بروو پێم که‌رد ئشاره‌
وه‌ مه‌وداێ ئه‌ڵماس جه‌رگم که‌رد پاره‌