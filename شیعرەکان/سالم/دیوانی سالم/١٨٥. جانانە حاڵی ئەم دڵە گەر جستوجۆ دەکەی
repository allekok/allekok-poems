شاعیر: سالم
کتێب: دیوانی سالم
سەرناو: جانانە حاڵی ئەم دڵە گەر جستوجۆ دەکەی

جانانە حاڵی ئەم دڵە گەر جستوجۆ دەکەی:
مەشغوڵی ناڵەیە لە جودایی بە میسلی نەی

چیهرەم کە پیش از این بە سەفا ڕەنگی لالە بوو
ئێستە دەبا لە حینی خەزانا گرەو لە بەی

چاوت لە بەزمی بادەکەشان بێت و عیشوە کا
ناکەن بە ڕەسمی نەشئەیی مەستی هەوایی مەی

غەم جەیشی سەلم و توورە ئەسەر ئیرەجی دڵم
بۆ شۆڕشی وەغا و ئەلەم سینە بوو بە ڕەی

سالم دەلیلە میسرەعی کوردی بڵێ بە یار
ڕەحمەت برالە، بۆ کەی و جەورت هەتا بە کەی؟