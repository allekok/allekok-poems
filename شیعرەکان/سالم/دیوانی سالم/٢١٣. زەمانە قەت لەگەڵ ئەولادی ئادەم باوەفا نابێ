شاعیر: سالم
کتێب: دیوانی سالم
سەرناو: زەمانە قەت لەگەڵ ئەولادی ئادەم باوەفا نابێ

زەمانە قەت لەگەڵ ئەولادی ئادەم باوەفا نابێ
وەکوو گوربەی سیەه ئەسڵەن بە مەردوم ئاشنا نابێ

مەکانی تیرە وەک تەرکەش لە غەمزەت قەلبی بیمارم
لە لەوحی سینە بۆ تیری نیگاهی غەیرە جا نابێ

چ سوڵحێکە، وتم: زوڵفت لەگەڵ ڕوو باهەمن دایم؟ 
وتی: هەرگیز لە شەودا مەجلیسی من بێ چرا نابێ

لە زەربی نەبزی ئاشوفتە و لەبی خوشکم موحەققەق بوو: 
بەجوز بۆسەی لەبت دەردم بە سەد حیکمەت دەوا نابێ

دەبێ هەر حەق بپارێزێ لە گێژاوی غەما کەشتی
تەلاشی ناخودا ئەی دڵ بە ئەلتافی خودا نابێ

لە فیتنەی دامە ماهی تیشنەلەب هیجرانی ئاوی دی
لە زوڵفت شانە گەر موهڵەت بدا دڵ قەت جودا نابێ

مەقامی حیرەتە لێوت لەناو ئایینەیی ڕووتا
لە جێگەی ڕۆشنا سەرچەشمەیی ئاوی بەقا نابێ

لەڕووی غونچەی دەهانت گوڵ لە گوڵشەندا بەها ناکا
کە سککەی زەڕ زوهووری بوو ڕەواجی شەهڕەوا نابێ

نەچوونی خزمەتی جانانە گەر وەک مردنە ئەمما
مەچۆ سالم لە بەزمی مونعیما جێگەی گەدا نابێ