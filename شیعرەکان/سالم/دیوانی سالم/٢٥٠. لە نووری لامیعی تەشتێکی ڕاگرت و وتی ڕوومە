شاعیر: سالم
کتێب: دیوانی سالم
سەرناو: لە نووری لامیعی تەشتێکی ڕاگرت و وتی ڕوومە

لە نووری لامیعی تەشتێکی ڕاگرت و وتی: ڕوومە
بە دۆشا ئەژدەهای پڕنێشی ڕاکێشا، وتی: موومە

تکام کرد: قەتڵی من ناحەق نییە واجیب وتی: فەڕزە
وتم: بۆ ئاگرت بەردایە عومری من؟ وتی: خوومە

وتم: تەنها منم پابەندی عیشقی تۆ، وتی: گوم بە! 
هەزارێکی وەکوو تۆ کوشتەیی شەمشێری ئەبروومە

وتم: گەردەنکەچی عیشقت منم تەنها؟ وتی: شێتی؟ 
سەدی وەک تۆ لە هەر سوو بەستەیی زەنجیری گێسوومە

وتم: با بەس لە خوانی وەسڵی تۆ نەومیدی جاوید بم
وتی: مردووت مرێ! عاشق هەمیشە زار و مەحروومە

وتم: زەخمی دڵم کاریگەرە توند بوو، وتی: لاچۆ
بە من چی؟ تیرەبارانی نیگاهی چاوی جادوومە

وتم: زارم لە غەم، ڕوانیی، وتی: قانوون مەشێوێنە
وەفا بۆ دڵبەران هەی بێخەبەر یەکبارە مەعدوومە

وتم: سالم دزە، دەستی بوڵەند کرد ئاینەی ڕاگرت
وتی: کێشکچیی ئەم باغە بەدایم خاڵی هیندوومە