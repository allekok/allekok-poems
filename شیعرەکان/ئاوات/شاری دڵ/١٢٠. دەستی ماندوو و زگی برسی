شاعیر: ئاوات
کتێب: شاری دڵ
سەرناو: دەستی ماندوو و زگی برسی
لەبارەی شیعر: قاقڵاوا، ١٣٤٧ی هەتاوی - (لاپەڕە ٤٩ و ٥٠ ی دیوانی چاپی ئەنیسی و ١٤٤ ی چاپی جەعفەر)

دەبێ بگریم، بناڵێنم، هەتا هەم
به دڵ بکوڵێم و بگریم هەروەکوو شەم [١] 

ببارێنم له چاو فرمێسکی گەرمم
له داوێنم بکەم کۆشێ خەم و نەم [٢] 

لە سەر زگ چۆنی دانێم دەستی ماندوو! 
زگی تێرم نییه، برسیم هەموو دەم

دەم و ژەم خەم دەخۆم و خەم دەنۆشم
به خۆراک و بە خەو دڵ‌خۆشی ناکەم [٣] 

بەڵای لێدا له خورد و خواردنی وا [٤] 
وەڕەز بووم من له ژینی هێنده حەستەم

چلۆن بفڕم، پەڕوپۆم هەڵوەریوە! 
چلۆن خۆڵ کەم به سەردا، دەسته بەستەم! 

به دەستی کێ بکەم خاکێ به سەردا! 
له دەورەم جەغزی کێشاوه مژ و تەم

خودایه! تۆ حەکیمی بۆم بنێرە
دەوای دەردم، له زۆر، زۆر و له کەم، کەم

کەم و زۆرت له لایه و زۆر و چاکە
هەموو ڕەحمه و کەرەم، هەر لوتفه سەرجەم [٥] 

١. چاپی ئەنیسی: بوکڵێم
٢. چاپی ئەنیسی: کۆشی
٣. چاپی ئەنیسی: بە خواردن و خواردنەوە دڵخۆشی ناکەم
٤. چاپی ئەنیسی: بەڵای لێدا لەر خواردن و خوارنەوەی وا
٥. چاپی ئەنیسی: کەڕەم