شاعیر: ئاوات
کتێب: شاری دڵ
سەرناو: سۆزی دڵ
لەبارەی شیعر: گەردیگلان، ١٣٢٣ی هەتاوی - (لاپەڕە ٨٣ و ٨٤ ی چاپی ئەنیسی و ٢٤٥ ی چاپی جەعفەر)

بەتەنیا گیانەکەم، سۆزی دڵم پەروانە دەیزانێ
خەمی دڵ بولبولێکی بێ گوڵ و بێ لانە دەیزانێ

وەها پابەندی بسکی شێت‌وپێتم، بێ‌خەبەر ماوم
لە خۆم و حاڵ‌وباڵم، حاڵی من دێوانه دەیزانێ [١] 

له ڕازی بسکی پڕ پێچ‌وخەمی، عالەم سەراسیمەن
دەزانی ئەو تەلەسمه مووبەموو هەر شانه دەیزانێ؟ 

مەپرسن دۆستان! هەرگیز له حاڵی دەستزەدەم، چونکە
لە خۆم من بێ‌هەواڵم، حاڵی من جانانه دەیزانێ

ئیمامی ناوی گەوره و شاری وێرانه که تێفکری
له مەعنای شێعرەکانی هەر دڵی وێرانه دەیزانێ

١. چاپی ئەنیسی: دیوانە