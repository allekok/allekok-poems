شاعیر: ئاوات
کتێب: شاری دڵ
سەرناو: ڕەش و سپی
لەبارەی شیعر: قاقڵاوا، ١٣٥٥ی هەتاوی - (لاپەڕە ٨٠ و ٨١ ی چاپی ئەنیسی و ١٣٦ ی چاپی جەعفەر)

ڕووم ڕەش بووه به مەعسیەت و مووم سپی به خەم
چارەی ڕەش و سپی بکه، ئەی خاوەنی کەڕەم! 

لێبوردنه له ڕووڕەشی وەک من، به هۆی ئەوە
پیرێکی ڕیش سپیی و فەقیر، ڕوو له تۆ دەکەم

دەرگات هەراوه بۆ هەموو چاک و خراپەیەک [١] 
ڕێم لێ‌مەبەسته، تۆبی خوداییت، هەرچی هەم [٢] 

هێند شەرمەسار و چارەڕەشم، ڕۆژ و شەو، خودا! 
هەروا دەسووتێ جەرگ و دڵی من به چەشنی شەم

'کامیل'، بیساتی جوان و جحێڵی بپێچەوە! 
کاتی سەفەر گەیشت و بڵێ تێشوویەک دەبەم

١. چاپی جەعفەر: دەرگات کراوە
٢. چاپی ئەنیسی: تۆ و خوداییت