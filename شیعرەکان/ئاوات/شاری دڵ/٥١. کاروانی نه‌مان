شاعیر: ئاوات
کتێب: شاری دڵ
سەرناو: کاروانی نه‌مان
لەبارەی شیعر: قاقڵاوا، ١٣٥٣ ی هەتاوی - (لاپەڕە ١١٦ و ١١٧ی چاپی ئەنیسی و ١٨٦ی چاپی جەعفەر) - نووسین: کەماڵ ڕەحمانی

کاروانی نیستی، تۆزێ سەبر تەشریف بەرە! 
نێو کەژاوەی دڵڕفێنت جێ خەوی نازپەروەرە

بۆ هەموو دەروێش و سۆفی، قەوم و خوێش، خەڵکی وڵات
مورشیدێکی خۆشەویسته، ڕێنما وو ڕێبەڕە

تۆخودا سەرقافڵەچی! خێرا به ڕێگادا مەڕۆ
چاڵ و چۆڵه ڕێگەکەت، ماندوو دەبێ ئەو دڵبەرە

چوو، منیش وا بێ‌وچان دێم و دەچم، بێ‌ئیختیار [١] 
هەر دەڕۆم، پێ‌ناگەم و بڕوانه بوومه مەخسەرە

هەر به تەنیا بۆ منه ڕۆژی قیامەت هاتووە [٢] 
ڕۆژ و شەو با هەر بقووڕێنم لە دووی ئەو سەروەرە [٣] 

کاتی ڕۆینی پیری مه 'غفرانی ایزد' نووسرا
شین و واوەیلایه، قوڕپێوانه، ڕۆژی مەحشەرە

عینوانی شیعره‌که‌ له‌ چاپی ئه‌نیسیدا 'کاروانی نیستی' یه، که‌ له‌ دوو وشه‌ی ناو شیعره‌که وه‌رگیراوه‌. له‌ چاپی جه‌عفه‌ردا وشه‌ی فارسیی نیستی کراوه‌ته‌ 'نه‌مان' ی کوردی. به‌حری عه‌رووزیی شیعره‌که‌: 
رمل مثمن محذوف: فاعلاتن فاعلاتن فاعلاتن فاعلن. 
١. چاپی ئەنیسی: چوە منیش. 
٢. چاپی ئەنیسی: قییامەت. 
٣. چاپی ئەنیسی: لەدوی.