شاعیر: ئاوات
کتێب: شاری دڵ
سەرناو: نامەی ئاوات بۆ حەقیقی (٣)
لەبارەی شیعر: کانی‌بەن، ١٣٣٢ی هەتاوی (لاپەڕە ٣٩٧ ی چاپی جەعفەر؛ لە چاپی ئەنیسیدا نەهاتووە) - نووسین: کەماڵ ڕەحمانی

له ئەحواڵی "ئیمامی" گەر دەپرسن چۆنه بێ ئێوە! 
سەری سووڕماوه، لەم کوێستانەدا بێ‌هەمدەم و نێوە

بکەن ڕەحمێ به حاڵی، هەر بەحاڵ هێزی لەبەردایە
عەجایب گیری کرد لەم سەرزەمینەی پڕ کەژ و کێوە

مەڵێن: کوێستانه جێگای، لێی‌گەڕێن قشڵاغ و بژوێنە
به ئینسان چی، که حەیوان تێر دەخوات و خەڵکی بێ‌شێوە! 

ئەگەرچی گیاوگژی ئەم سەرزەمینه سەوز و تێراوە
بەڵام بۆ من له دووری ئێوه وشک و پڕ چڵ‌وچێوە

فیداتان بم، وەرن لوتفوو هەبێ، ڕۆژی هیلاکەتمە
نەیەن بێ‌نێونیشانم، بێنه لام هەر "کامیل"م نێوە

وەڵامی حەقیقی

قاسید پەیامی دڵبەری دا، دڵ نەما خەمی
بەهـ بە‌هـ‍ چ قاسیدێکی مەسیحادەمه، دەمی

"تاهیر" که نووری دیدەیی تۆو سەروەری منە
بۆ چاوی من میسالی کله، خاکی مەقدەمی 

مەنزوومەکەی گەیاند و برینم کولایەوە
ئاخر به فکری چاره بە، لای تۆیه مەرهەمی 

فەرمووته بۆ نەهاتی، نەهاتی منه مەگەر؟ 
قوربان زەمانه هات و نەهاته هەموو دەمی

کوا دێتە‌جێ له زیندەگییا ئارەزووی دڵ؟ 
چونکه هەزار ساڵه دەڵێن موددەتی کەمی

حاشا له شایەتی که گەدا بم له دەرکی تۆ
نایدەم به مڵک و ماڵی جیهان، عومری ئەدهەمی

"کامیل" دەمێ له یادی "حەقیقی" هەتا هەیە
ناچێته دەر، هەمیشه لە بەرچاو و سەر دەمی

(لاپەڕە ٣٩٨ ی چاپی جەعفەر؛ لە چاپی ئەنیسیدا نەهاتووە)