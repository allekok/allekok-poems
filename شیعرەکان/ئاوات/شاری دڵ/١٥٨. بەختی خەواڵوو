شاعیر: ئاوات
کتێب: شاری دڵ
سەرناو: بەختی خەواڵوو
لەبارەی شیعر: گەردیگلان، ١٣١٧ی هەتاوی - (لاپەڕ ٣٩ و ٤٠ ی چاپی ئەنیسی و ٢٢٢ ی چاپی جەعفەر)

ئەو بەختی خەواڵووی من، تاکەی وەخەبەر نایە؟
 من پیر و لەگوڕ کەوتوو، ئەو کۆرپە و ساوایە [١] 

ئەو قەت وەخەبەر نایه، من نایه بەلاما خەو
ئاگان له من ئەوشۆکه، ئەستێره و هاوسایە [٢] 

من وا له ووتان کەوتم، ئەو هەر له گوڕوگاڵە [٣] 
جارجار له خەوا دەیکا، بۆ خاتری لای‌لایە

لای‌لایەیی ئەو کۆرپه، ناڵەی دڵمه بۆ وی
شێته وەکوو مەجنوونه، بێ‌جێگە وو مەئوایە

لەیلایه مەرامی وی، نایبینێ هەتا ماوە [٤] 
تا جانەوەران خۆش بن، هەر مەیلی به سەحرایە

ئەم خانووه پڕ مەینەت، ئەم قۆنجره ڕووخاوە
چوارچێوەیی ناقایم، نێوی چییه؟ دونیایە! [٥] 

ژیر ئەو کەسەیه دەستی هەڵگرتبێ لەم دونیا
کاسێکی بەتاڵه ئەو، هەمبانەیی پڕبایە

وەک هۆنەری زوو فەرمووی: سەرپاکی گڵاون ئەم [٦] 
ئەولا بگره 'کامیل'، دەست هەڵگره لەم لایە!

١ . چاپی جەعفەر: لە گۆڕ کەوتوو. هەروەها، چاپی ئەنیسی و جەعفەر:کۆرپە وو
٢ . چاپی ئەنیسی و جەعفەر: ئەستێرە وو هاوسایە
٣ . چاپی جەعفەر: وتان
٤ . چاپی جەعفەر: مەڕامی
٥ . چاپی ئەنیسی و جەعفەر: ناقاییم
٦ . چاپی ئەنیسی: زو