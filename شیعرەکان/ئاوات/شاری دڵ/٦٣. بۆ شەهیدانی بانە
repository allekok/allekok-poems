شاعیر: ئاوات
کتێب: شاری دڵ
سەرناو: بۆ شەهیدانی بانە
لەبارەی شیعر: (بۆکان، زستانی ١٣٥٧ ی هەتاوی) - لاپەڕە ٢٢٧ ی چاپی جەعفەر و ١٠٦ ی چاپی ئەنیسی

نیشتمان ئەمڕۆکە ڕەشپۆشی شەهیدی بانەیە
داغداری کردەوەی ئەو دەستە خوێن ڕێژانەیە [١] 

بۆ شەهیدی شاری بانە، پیر ولاو گریانیە [٢] 
نیشتمان ئەمساڵەکە بۆ لاوەکان گۆڕخانەیە

کوردەکان! ئەی گوردەکان! ئەی لاوی پڕ هێز و قەوەت! [٣] 
ڕۆژی تۆڵەی خوێنی ئەو جووتە شەهیدە جوانەیە [٤] 

نیشتمان بانگو دەکا ئەی ڕۆڵەکەی کاوەی نەبەز، 
وەرنە مەیدان کاتی پڕدان و شەڕی پیاوانەیە

هەرکەسێ بۆ سەندنی تۆڵە، لە مەیدان حازرە، [٥] 
نێوی ئەو هەر قارەمانە و مەردی ئەو مەیدانەیە

با بڕۆین، پێی ناوێ ئیتر بیری داهاتوو بکەین
تانگ و تۆپی ڕێژیمی شای بێ شەرم، هەمبانەیە! 

١. چاپی ئەنیسی: ئەو تاقمە خوێنڕێژانەیە
٢. چاپی ئەنیسی: گریانی یە
٣. چاپی ئەنیسی: کوردەکان، ئەی کوردەکان
٤. چاپی ئەنیسی: ڕۆژی سەندنی خوێنی
٥. چاپی ئەنیسی: سەندنی تۆڵە مەیدان حازرە (وێدەچێت هەڵەی چاپ بێت).