شاعیر: ئاوات
کتێب: شاری دڵ
سەرناو: دەردی دووری
لەبارەی شیعر: لاپەڕە ٦٦ ی دیوانی چاپی ئەنیسی - قاقڵاوا، ١٣٤٢ ی هەتاوی

تۆ چوویە وڵاتێ کە نەبینم ئەسەری تۆ
 دوور کەوتی لە من تاکوو نەبیسم خەبەری تۆ

 ئەی نووری دڵ و قووەتی ئەژنۆم! بە سەری تۆ
 ڕۆحم وەکو پەروانە گەڕا دەوروبەری تۆ

 ئەو حاڵەت و هۆش و هونەرەی ئەودەمە من بووم
 ئێستێ نییە تاقی، هەموو قوربانی سەری تۆ

 دڵ هەر وەکوو عەوداڵە لە دووت، تاڵە ژیانی
 چاوم وەکوو ئاوپاشە لە ڕێگە و گوزەری تۆ

 ڕەحمێ بکە بەم ڕیشە سپی و چاوە پڕئاوە
 نەتزانی لەدڵ حەستەمە ئاخر سەفەری تۆ؟ 

 ئەی من بە فیدای ڕۆیین و کۆچ و سەفەرت بم! 
 چت کردبوو ئاخر کە وەها دەربەدەری تۆ؟ 

 هەستە، وەرەوە گیانە، وەباڵت بە ملی من
 وەستۆ دەگرم شەرتە هەموو خێر وشەڕی تۆ!