شاعیر: ئاوات
کتێب: شاری دڵ
سەرناو: کەوی کوڵیو
لەبارەی شیعر: دێی جەمیان، ١٣٢٩ ی هەتاوی - (لاپەڕە ٢٧ ی چاپی ئەنیسی. لە چاپی جەعفەردا نەهاتووە)

دووچاوی مەستتە کێشاویانە ناز لە یەک [١] 
عەجەب، نییانە دوو بەدمەست ئیحتیراز لەیەک! 

کە خەوتی، تێک ئەڕژێ لەشکری موژەت تێکڕا، 
هەڵێنە چاو و جیاکە سپاهی ناز لەیەک [٢] 

لە بەینی ئەبرۆ و چاوت بە موو دەکەن فەرقێ
بەڵا و فیتنە نیانەچ ئیمتیاز لە یەک! [٣] 

کەسێ حیکایەتی زارت لەکن کەسێ ناڵێ
چ ڕەمز و نیکتەیە پۆشیویە ئەهلی ڕاز لەیەک؟ [٤] 

دڵم کەوێکی کوڵێوە بە دەس دوو زوڵفی تۆ
پەرۆش و عاجز و قەڵسن دوو شاهباز لە یەک

ئەتۆ کە ماچی دوو لێوت دەوێ، 'ئیمامی'ش ڕۆح، 
عەجایبە کە نەبووین ئێستە بێ نیاز لەیەک! 

١. لە دەقەکەدا هاتووە: ناز لەلەیەک کە دیارە هەڵەی تایپە. 
٢. لە دەقەکەدا وەک ڤییا نووسراوە
٣. لە دەقەکەدا هاتووە: بەڵاوو فیتنە نییانە... 
٤. کێشی میسراعەکە هەندێک لەنگە.