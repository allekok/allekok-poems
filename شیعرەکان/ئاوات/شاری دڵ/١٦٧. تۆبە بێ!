شاعیر: ئاوات
کتێب: شاری دڵ
سەرناو: تۆبە بێ!
لەبارەی شیعر: جەمیان، ١٣٣٠ی هەتاوی - (لاپەڕە ١٠ و ١١ ی چاپی ئەنیسی و ٢٣٣ ی چاپی جەعفەر )

من سەگێکی ڕووت وقووتی ڕانەکەی تۆم، تۆبە بێ!
پەت لە مل، ئامادەباشی شوانەکەی تۆم، تۆبە بێ!

تۆ تەبیبی حازیقی دەرد و بەڵای، من دەردەدار
دڵ‌نەخۆش و چاوەڕێی دەرمانەکەی تۆم، تۆبه بێ!

برسیی و بێ‌واز و بێ‌هێزم، له دەرکت کەوتووم [١] 
چاوەڕێی لوقمێکی چەور و نانەکەی تۆم، تۆبه بێ!

گەر بڵێم لەو نەسله پاکەم، خۆ درۆ ناکەم، بەڵام
ڕووی دەوێ لەو نەسله بم، گاوانەکەی تۆم، تۆبه بێ!

نیسبەتی خاشاک لەگەڵ گوڵزاری باغی جەننەتت [٢] 
چۆن بکەم من؟ خاکی دەرک‌وبانەکەی تۆم، تۆبه بێ!

تۆ شەهەنشاهی جیهانیی و ئەمیری ئینس و جان [٣] 
من فەقیرم خۆ، گەدای دەربانەکەی تۆم، تۆبه بێ!

هەسته 'کامیل' ڕوو ده دەرکی سەییدی سەروەر بکە!
هەر بڵێ قوربان! سەگی ئاسانەکەی تۆم، تۆبه بێ!

١ . چاپی ئەنیسی: برسی یو
٢ . چاپی ئەنیسی: جەننەتێ
٣ . چاپی ئەنیسی: جیهانی یو