شاعیر: ئاوات
کتێب: شاری دڵ
سەرناو: لە دەرکی مەیکەدە
لەبارەی شیعر: قاقڵاوا، ١٣٥٠ی هەتاوی - (لاپەڕە ٨٩ و ٩٠ی چاپی ئەنیسی و ١١٤ ی چاپی جەعفەر)

له دەرکی مەیکەده کەوڵم به عەرزا داوه ئەی چاوم!
دەسا ساقی دەخیلت‌بم! کەرەم‌که پیاڵه تا ماوم [١] 

به بۆنەی پیری مەیخانه، منیش پیر بووم و لێ‌کەوتم
کەچی هەر جوانەمەرگیم پێ‌دەمێنێ وەک دڵی لاوم

به ئاوری دووری یاڕەب جەرگ و دڵ سووتاوه یەک‌جاری!
نەیاری بەدمەسەب پێی‌وایه هێشتا من نەبرژاوم

کوتم سەد جار شوکور بوومه بەڵاگەردانی باڵاکەی [٢] 
وەکوو زەینیش دەدەم هێشتا، که‌چی ئەی داخەکەم ماوم

له بەحری سوێری فرمێسکی، 'ئیمامی' بانگ دەکا: یاران!
وەرن بۆ یارمەتی، ئێوه و خوداتان، تا نەخنکاوم

١ . چاپی ئەنیسی: کەرەم پیاڵە تا ماوم (دیارە هەڵەی چاپە).
٢ . چاپی ئەنیسی: بومە