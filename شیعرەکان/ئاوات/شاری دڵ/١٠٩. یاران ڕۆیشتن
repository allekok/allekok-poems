شاعیر: ئاوات
کتێب: شاری دڵ
سەرناو: یاران ڕۆیشتن
لەبارەی شیعر: قاقڵاوا، ١٣٤٧ی هەتاوی - (لاپەڕە ٨٧ ی چاپی ئەنیسی و ١٢٥ ی چاپی جەعفەر)

فکری چ بکەم ئێستە لە پاش عومری درێژم؟ 
بڕوانه له دەست و سەری لەرزۆکم و گێژم! 

ئەو ئارەقی دەڕژێ لە سەر و ڕووم به حەقیقەت
دوای ڕۆیینی [١] یاران، هەموو جواناوه دەڕێژم

یاران که هەموو ڕۆین و من مامەوه تەنیا
جەرگ و دڵەکەم کون‌کونه، زووخاوێ دەڕێژم

بەو عومرەوه هەر قیبلەمی؛ گەر ڕوو نەکەمه تۆ
بەو تاقی دوو ئەبرۆیه قەسەم، باتڵه نوێژم

جێم لێژ بووه، پیری لە سەرم خێوەتی هەڵدا
هەرکاتێ که بەربوومەوه! بڕوانه له لێژم

١. چاپی ئەنیسی: ڕۆێینی. دەبێ هەڵەی تایپ بێت.