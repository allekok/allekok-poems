شاعیر: ئاوات
کتێب: شاری دڵ
سەرناو: دڵی مەفتوون
لەبارەی شیعر: گەردیگلان، ١٣١٧ی هەتاوی - (لاپەڕە١٣٥ تا ١٣٨ ی چاپی ئەنیسی و ٢٨٠ تا ٢٨٣ ی چاپی جەعفەر)

دڵبەری من کە ئینقیلابی کرد، 
کوا خەتای کردووە؟ سەوابی کرد! 

که نیقابی لە سەر جەبین لابرد، 
له دڵی عاشقان کەبابی کرد

که به عیشوە هەڵیبڕی چاوی
گۆشماڵێکی ئافتابی کرد

بۆیه قەت نەسرەوت به ڕۆژ و شەو
له هەموو کار و خورد و خوابی کرد [١] 

هەر له مەشریق هەتاکوو ڕۆژئاوا
تووشی سەد مەخسەره و عەزابی کرد [٢] 

قاسیدێ هاته لام و ئەم قەزیەی [٣] 
پێ‌بوو، چابوو به دڵ خیتابی کرد! 

***

هەر دڵێ موبتەلا و مەفتوونە [٤] 
به سەعادەت هەمیشه مەقروونە

***

ئەی جەماڵت کەماڵی کیشوەری عیشق! 
قەد و باڵات بەڕاست، مەسدەری عیشق [٥] 

خەت‌وخاڵی جوان و بێ‌عەیبت [٦] 
لە سەر و ڕووته، بۆته زیوەری عیشق

ئەی له بەحری سرشکی دیدەیی من! 
یادی ڕووی جوانی تۆیه گەوهەری عیشق

بەحسی حوسن و جەماڵی تۆ، چاوم! 
نووسراوه به خوێن له دەفتەری عیشق

یادی ڕووی تۆ دەکەم کەوا دەگریم
دەڕژێنم به عەینی جەوهەری عیشق

دێته لام دڵبەرێ به تەننازی
ئەم قسەم پێ‌دەڵێ له مەحزەری عیشق: 

***

هەر دڵێ موبتەلا و مەفتوونە
به سەعادەت هەمیشه مەقروونە

***

خوێندی تەیری دڵم تەرانەیی عیشق
زەمزەمەی دا به داو و دانەیی عیشق

هەمهەمێکی غەریبی بەرپا کرد
له دەروبان و کونجی لانەیی عیشق

بێ‌پەڕ و باڵ و لائوبالی ما
وەکوو من هاته گوێسوانەیی عیشق

وەختەبوو بەروەبێ، دڵم گرتی
بردیەوه بۆ قومارخانەیی عیشق

سەد کەڕەت ماڵی تەیری دڵ ئاوا! 
ئەوه مەحرەم به ئاشیانەیی عیشق

بانگ دەکا زۆر به سۆزی دڵ: هەرچەند [٧] 
بێ‌نەسیبم له ئاستانەیی عیشق

***

هەر دڵێ موبتەلا و مەفتوونە
به سەعادەت هەمیشه مەقروونە

***

ئەی خەیاڵت هەمیشه مەحرەمی دڵ! 
لێوی لەعلت نگین و خاتەمی دڵ! 

زیکری نێوت ئەنیس و موونسی ڕۆح
یادی ڕووته ڕەفیق و هەمدەمی دڵ

تاری زولفت ئەگەر بە دەس بێنم
مووبەموو بۆت بەیان دەکەم خەمی دڵ

تۆ دەزانی چلۆنه ئاوی حەیات؟ 
قەترەیێکی کەمه له شەونەمی دڵ [٨] 

دەردی عیشقی تۆ عەینی دەرمانە
زامی دووریته ئەسڵی مەڵحەمی دڵ

دڵی من گەرچی موبتەلایه، بەڵام
ئەم قسه خۆشەیه موسەلـلەمی دڵ: 

***

هەر دڵێ موبتەلا و مەفتوونە
به سەعادەت هەمیشه مەقروونە

***

ئەشکەکەم سوحبەتی به جەیحوون کرد
عیشقەکەم ڕەخنەیی له گەردوون کرد

لەیلییەک لەم زەمانه پەیدا بوو
عالەمێکی به غەمزه مەجنوون کرد

لەف و نەشرم هەموو موشەووەش بوو
عیشقی ئەو هات و تەبعی مەوزوون کرد

به خەمی توڕڕەیی پەرێشانی
دڵی جەمعێکی شێت و مەفتوون کرد

عەقڕەبی ئەگریجەی لە بەر حوکمی
هەموو عوششاقی مات و مەحزوون کرد

هاتفێ ئەم قسەی له دڵ‌دا بوو
هات و فەرمووی و ئەمنی مەمنوون کرد: 

***

هەر دڵێ موبتەلا و مەفتوونە
به سەعادەت هەمیشه مەقروونە

***

لەو دەمەی ماچی لێوی پەیدا بوو
توتیی تەبعی دڵ شەکەرخا بوو

تۆ دەزانی 'ئیمامی'! دڵبەری تۆ
وەک دەڵێن زۆر به ئاڵ‌وواڵا بوو [٩] 

خەیمه و بارەگای له مڵکی دڵ [١٠] 
هەڵدەدا، بۆیه عەقڵی شەیدا بوو

بۆیه قەیسی فەقیر و ماڵ‌کاول
دڵ‌پەرێشان و ڕوو له سەحرا بوو [١١] 

که له نێرگس دەپرسی، سەیری دەکرد
وەک وەنەوشه ملی شکا، چا بوو! 

شەو لە کاتی بەیان، دەمی سەحەری
ئەم حەدیسه شەریفه ئینشا بوو: 

***

هەر دڵێ موبتەلا و مەفتوونە
به سەعادەت هەمیشه مەقروونە

١. چاپی چەعفەر: خور وخابی کرد
٢. چاپی ئەنیسی: مەسخەرە
٣. چاپی ئەنیسی و جەعفەر: ئەم قەزییەی
٤. چاپی ئەنیسی و جەعفەر: موبتەلا وو مەفتوونە. ئەم شێوازە لە هەر شەش تەرجیعەکەدا ڕەچاو کراوە. بە بۆچوونی من خوێنەر بێ ئەوەی پێویستێک بە دوو پیتی واو هەبێت، لە خوێندنەوەدا وەک واوی درێژی دەخوێنێتەوە. من لەگەڵ نووسینی پیت و نیشانەی زیادیدا نیم. 
٥. چاپی ئەنیسی و جەعفەر: بە ڕاستی
٦. چاپی ئەنیسی: جووان
٧. چاپی ئەنیسی و جەعفەر: دڵ هەرچەند
٨. چاپی ئەنیسی: شەونمی دڵ. لەبەر ئەوەی ڕەدیفی ئەم بەشەی شیعرەکە. وشەی 'دڵ' و سەرواکان بریتین لە مەحرەمی، خاتەمی، هەمدەمی، مەڵحەمی و موسەلـلەمی، دەبێ وشەی شەونمیش وەک شەونەمی فارسی حونجە بکرێت و بنووسرێت. 
٩. چاپی جەعفەر نیشانەی پرسیاری لە کۆتایی فەردەکە داناوە. دیارە دەکرێت ڕستەکە بە هەردوو شێوەی پرسیار یان ئیخباری بخوێنرێتەوە. 
١٠. چاپی جەعفەر: موڵکی
١١. چاپی ئەنیسی و جەعفەر: ڕووی لە سەحرا کرد