شاعیر: ئاوات
کتێب: شاری دڵ
سەرناو: چوارینەکانی ١١ تا ١٧ (ئایینی / عیرفانی)
لەبارەی شیعر: (قاقڵاوا، ١٣٥٨ ی هەتاوی) - (چەند بەشێکی لاپەڕە ٢١٠ تا ٢١٧ ی چاپی ئەنیسی و ٣٤٥ تا ٣٥١ ی چاپی جەعفەر)

١١

نایێته زمان و قەڵەم و بیر و ڕا
تاریفی خوداییت، چ بکەم من ئەی خوا! 
هەر هێنده بەسه بڵێم که تاق و تەنیای
هەر بووی و دەبی، هەتا هەتا بێ دنیا [١] 

١٢

'کامیل' سەری سوڕماوه له ئاکاری تۆ! 
ئاسمان و زەوی و گوڵشەن و گوڵزاری تۆ
هەرکەس که گرفتاری بەڵا بێت و خەمێ، 
یا ڕەببی! به لوتف و مەرحەمەت، یاری تۆ [٢] 

١٣

هەر تۆ له نەبوون ئەمەت دروست کرد خوایە! 
هەرکەس که شکێ بکا له تۆ، گومڕایە
هەر تۆشی له بوونەوە دەمانخەیته نەبوون [٣] 
ئەم بوون و نەبوونه گشت له دەس تۆدایە [٤] 

١٤

هەر تۆشی هەڵتبژارد له عالەم پیاوێ
دوای نێوی ئەتۆ ئەوه، ئیتر پێی ناوێ
تاریفی بکەم که پاڵەوانانی جیهان [٥] 
دەشکان له بەرامبەری، نەوێستان تاوێ

١٥

ئەوکاته به لەشکر و سپا، سەردار بوو
لێزان و بەبێ یاریدەدان زۆردار بوو
نەیتوانی که پشتی لێ‌بسێنێ دوژمن
کاتی شەڕوشۆر و جەنگ، گەلێ وشیار بوو [٦] 

١٦

ئەوەندەی ڕووڕەش و خاوەن گوناهم
ئەوەندەش خاوەنی فەریاد و ئاهم
بە ئاهم بەخشە یا ڕەببی! گوناهم
سپی کە تۆ خوداییت ڕووی سیاهم

١٧

دەڵێی بەفری سەرانە پرچ و ڕیشم
کەچی هەر چارەڕەش، هەر پیسە ئیشم
کە لەم دونیایە بێ بەش مام و ڕووڕەش
خووا! باقڵ نییە دونیایی دیشم

١. چاپی ئەنیسی: بوی... دونیا
٢. چاپی ئەنیسی: مەڕحەمەتت. بەم گۆڕانکارییە تازەیە، کێشی شیعرەکەش چەشنە دەستکارییەکی بەسەردا دێت. لە چاپی جەعفەردا سەکتەیەک هەیە و لەچاپی ئەنیسیدا هەست بە زیادەیەک دەکرێت. 
٣. چاپی ئەنیسی: هەرتۆشی لەبوون دیسان دەمانخەیتە نەبوون
٤. چاپی ئەنیسی: لەدەست تۆڕایە
٥. چاپی ئەنیسی: لە پاڵەوانانی جیهان
٦. چاپی جەعفەر: شەڕ و شووڕ. چاپی ئەنیسی: گەلی (دەبێ هەڵەی تایپ بێت)