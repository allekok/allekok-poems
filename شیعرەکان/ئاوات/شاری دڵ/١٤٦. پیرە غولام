شاعیر: ئاوات
کتێب: شاری دڵ
سەرناو: پیرە غولام
لەبارەی شیعر: قاقڵاوا، ١٣٤٠ی هەتاوی - (لاپەڕە ٤٤ و ٤٥ ی چاپی ئەنیسی و ١٩٥ و ١٩٦ ی چاپی جەعفەر)

موددێکە دڵم لێ ونە، ئەو شێتە نەفامە
ڕۆیشتووه لای قامەتی ئەو تازه نەمامە

بێ‌شوێن و ئەسەر ماوه فەقیره، به سەری تۆ
ئەو لێره نییه، کردەوەکەی ئێسته له لامە

نەسرەوتن و دەرکەوتن و خۆ کوشتن و سووتان
گریان و له قوڕ نیشتن و خۆ کردنه عەلامە

جێم گرتەوه، هەرچەنده دەڵێن خاڵییه جێگەی
ئەو عاشقی کوڵمانه، ئەمن مەمکی شەمامە

من کوشتەیی شمشیری برۆ و تیری کەوانم
ئەو بەندی سەری زولفی ڕەش و دانە و دامە [١] 

وا دیاره که خاڵی ڕەشی دی، بۆیه فڕیوە
تەیرێکی نەزانه، چ فریوخوردە و خامە [٢] 

تازه نییه دڵ عاشقی زولف و خەت‌وخاڵی [٣] 
لەو ڕۆژەوه ناسیویه که ڕاست و چەپی کامە

دێوانەگی و عاشقی شوغڵێکی عەزیزن [٤] 
لایق به هەموو کەس نییه ئەو شەئن و مەقامە [٥] 

تەنیا له هەموو مەملەکەتی میهر و موحەببەت [٦] 
مەجنوون بوو که مەشهووری هەموو خاسە و عامە [٧] 

بەو حاڵه پەرێشانەوه دووباره 'ئیمامی'
هاتۆتەوه لات، مەنعی مەکه، پیره‌غولامە [٨] 

١ . چاپی ئەنیسی و جەعفەر: دانەوو دامە
٢ . چاپی ئەنیسی و جەعفەر: فریوخوردە وو خامە
٣ . چاپی ئەنیسی: نیە
٤ . چاپی ئەنیسی: دێوانەگی یو؛ چاپی جەعفەر: دێوانەگیی و
٥ . چاپی ئەنیسی: لاییق
٦ . چاپی ئەنیسی: مێهر و مەحەببەت
٧ . چاپی جەعفەر: خاسە وو عامە
٨ . چاپی ئەنیسی: مەکە پیرە غوڵامە