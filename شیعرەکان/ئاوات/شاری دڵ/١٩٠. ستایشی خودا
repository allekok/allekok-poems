شاعیر: ئاوات
کتێب: شاری دڵ
سەرناو: ستایشی خودا
لەبارەی شیعر: قاقڵاوا، ١٣٤٨ی هەتاوی - (لاپەڕە ١٥٨ و ١٥٩ ی چاپی ئەنیسی و ٢٩٣ و ٢٩٤ ی چاپی جەعفەر)

'مرغان چمن بە هر صباحی
خوانند تورا بە اصطلاحی'

ئەمنیش وەکوو وان به ئاه‍ سەردی
زیکرت دەکەم و مەدح به کوردی

ئەی خالیقی زولجەلالی یەکتا
وەی ڕازقی خەلقی بەڕڕ و دەریا!

بۆ خاتری ئەم بەری‌بەیانە
بۆ خاتری ناڵەیی شەوانە

کارم هەموو خوار و خێچ و ناجۆر
زەخمم هەموو کەوته ئێش و ناسۆر

ڕەحمێ بکه زوو به ئاهی سەردم [١] 
بینێره خودا، دەوایی دەردم

لای تۆ نەبێ، قاته مەرهەمی دڵ
لوتفت نەبێ، ماته بەختی 'کامڵ' [٢] 

بێ‌هەوری کەرەم چەمەن خەمۆشە [٣] 
بێ‌بارشی ئەو، سەمەن نەخۆشە

حەل ناکرێ موشکیلی دڵی ئەو
پێناکەنێ خونچەیی گوڵی ئەو

بۆ خاتری ئەوکەسەی که ناردت
بۆ دەعوەتی چاکه، خۆت سپاردت

بێدار بکه تالعی خەواڵووم
تیمار بکه قەلبی پیس و مەسمووم

بەحری کەرەمت که هاته جونبش [٤] 
تۆفانه، نمێکی وەختی بەخشش

سەد نووح به مەوجێ سەرنگوونە [٥] 
سەد کەشتی ئەوی تێیا زەبوونە

قەترێکی کیفایەتی سەغیران
جورعێکی بەسە لەبۆ که‌بیران [٦] 

١ . چاپی ئەنیسی: زو
٢ . چاپی ئەنیسی: کامیل
٣ . چاپی ئەنیسی: کەڕەم
٤ . چاپی ئەنیسی: کەڕەمت
٥ . چاپی ئەنیسی: سەد نوح کە بە مەوجێ سەرنگونە
٦ . چاپی ئەنیسی: جورعێکی کیفایەتی کەبیران