شاعیر: ئاوات
کتێب: شاری دڵ
سەرناو: گوارە
لەبارەی شیعر: گەردیگلان، ١٣١٨ ی هەتاوی [١٩٣٩ ز]

چییە گوارە بە گوێ هەڵتاوەسیوە؟ 
     سەرەوژێر و موعەلـڵەق، لەو نەدیوە

     زەعیف و بێکەس و بێ یار وهاودەم
     بەبێ دەنگ و سەدا هەروەک هەتیوە

     بە گوێ گیراوە وا زەرد هەڵگەڕاوە؟ 
     وەیا لەو دەرک وبانە گوێت بڕیوە؟ 

     لە ترسی ماری زوڵفت هەڵدەلەرزێ
     لەبۆیە زەرد و زار و ڕاچەنیوە

     عەجایب گیری کرد لەو جێگە سەختە
     بەجێماوە بە تەنیا لەو پەسیوە

      بە گوێ هەڵتاوەسیوە، ئەو نەفامە
      کەچی پێی وایە تۆ بۆ گوێت کڕیوە!