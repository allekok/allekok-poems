شاعیر: ئاوات
کتێب: شاری دڵ
سەرناو: چوارینەکانی ٢٧ تا ٣٠ (ڕوو لە کەس وکاری شاعیر)

٢٧

ئەو کەسەی ئەمنی بەجێ هێشت بێ خەتا، یادی بەخێر! 
ئەوکەسەی ئەمنی بە خەم کرد موبتەلا، یادی بەخێر! 
ئەو کوڕەی جەرگ و دڵی بابی کەباب کرد و هەڵات، 
وا بە ئاوری دووری برژاندی، کووا؟ یادی بەخێر! [١] 

٢٨

یاخوا هەر بژی ئەی ڕۆڵەی بەڕێز! 
نامه دەنووسی بۆ لام به پارێز! 
کوا دایک و بابت له تۆ ناڕازین؟ 
لە تاو تۆ گیانه نەیانماوه هێز

٢٩

له نزیک بەهار تین بۆ لەشم هات
کۆرپەی خۆشەویست بۆ باوەشم هات
ئەو کۆرپه چ بوو؟ نامەی کوڕی چاک [٢] 
زۆر خۆشەویست بوو که هات بۆ 'ئاوات'

٣٠

لە باوەشم گرت ئەو کۆرپە جوانە
بۆ پیری وەک من مایەی ژیانە
یاخوا هەر بژی، مەرگت نەبینم
ژینی بەخۆشیت بۆمن دەرمانە [٣] 

١. چاپی جەعفەر: کوا؟ 
٢. چاپی ئەنیسی: چ بو؟ 
٣. ئەم چوارینەیە لە چاپی جەعفەردا نییە. من لە چاپی ئەنیسیم وەرگرتووە.