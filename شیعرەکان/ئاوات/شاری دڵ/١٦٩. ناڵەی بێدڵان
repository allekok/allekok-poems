شاعیر: ئاوات
کتێب: شاری دڵ
سەرناو: ناڵەی بێدڵان
لەبارەی شیعر: قاقڵاوا، ١٣٤٧ی هەتاوی - (لاپەڕە ١٣ ی چاپی نەنیسی و ٢٣٨ ی چاپی جەعفەر)

دڵێکی وام ئەمن ناوێ بە ناڵەی بێ دڵان نەگری
 وەکوو شەونم لە سەر خونچەی گوڵان بۆ بولبولان نەگری [١] 

وەکوو بولبول نەبێته عاشقی گوڵ، دڵ به کار نایە
ئەگەر شێتانه سبحەینان نەچێته سەر چڵان، نەگری

له بەهره و شەوق و زەوق و خێر و خۆشی دووره ماڵ‌کاول
دڵی وا بێ‌ئەوین، جارێک به حاڵی عاشقان نەگری

شەوێ تا ڕۆژ دەناڵێنن، لەگەڵ تەیری شەوا جووتن [٢] 
دڵی وام بۆ چییه بۆ وان شەوێ تا بەربەیان نەگری

شەوانه مەل دەخوێنن بۆ ئەوانەی دڵ بریندارن
دڵم ناوێ به دەنگی پڕ له سۆزی وان، شەوان نەگری

به هات‌وچوونی شێت‌وپێتی دڵ با پێکەنین، گەر ئەو [٣] 
به ئامۆژگاری زانایانی پیر و عاقڵان نەگری

له ماڵێ قەت شەوانه ئۆقره ناگرێ، ناسرەوێ تاوێ
'ئیمامی' تا سبەینێ زوو نەچێته نێو گوڵان نەگری

١ . چاپی ئەنیسی: گوڵان و بولبولان نەگری.
٢ . چاپی ئەنیسی: لەگەڵ تەیری شەودا جووتن. لام وایە هەڵەی چاپ بێت، ناکرێ هەڵەی ساعیر بێت لەبەر ئەوەی کێشی شیعرەکە تێکد ەدات.
٣ . چاپی ئەنیسی: هاتوچونی