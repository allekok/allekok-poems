شاعیر: ئاوات
کتێب: شاری دڵ
سەرناو: چوارینەکانی ٢٢ تا ٢٦ (کۆمەڵایەتی/ سیاسی/ شەخسی)
لەبارەی شیعر: (بەشێک لە لاپەڕە ٢١١ تا ٢١٧ ی چاپی ئەنیسی و ٣٤٥ و ٣٥١ ی چاپی جەعفەر)

٢٢

بولبول! وەره با پێکەوه بگرین تک‌تک
با هەردوو بسووڕێینەوه بۆ گوڵ لک‌‌لک
تۆ دەگری که خونچه بۆچی بۆت پێ نەکەنی، 
من بۆ گەله فرمێسکێ دەڕێژم چک‌چک [١] 

٢٣

ئەمشەو وەرەلام گوڵم، جحێڵم کەرەوە [٢] 
هەرچی خەم و تاڵییە لەبیرم بەرەوە
زانیومە بەشم ئاخری هەر دار و پەتە
لەم خوارەوە جێم نییە، دەڕۆم بۆ سەرەوە [٣] 

٢٤

کەلاوەی مەینەت و دەردم ئەوا ڕووخا بە سەر دڵ‌دا
دڵی مەینەتزەدەم وا کەوتووه جەرگی بە سەر چڵ‌دا
به تەنیا چاو بوو وا بوو چاوەڕێی پرسیاری یاری بوو [٤] 
که برژۆڵ ڕێ بدا تا پێی نەچێ یارم به پێکوڵ‌دا

٢٥

یاخووا کوێر بم لەمەولا گەر بەخۆشی وەرکەوم! [٥] 
یا بە ڕۆژ ساتێ بە بێ یادی شەوانەت بسرەوم
ڕۆژهەڵات هەڵدێم وەکوو دێوانە چونکا ڕۆژی من
موددەتێکە ون بووە لێم، ئێستە مەمنوونی شەوم! [٦] 

٢٦

ئەی چەرخی زەمانە هاتوچۆت ئەمنی کوشت [٧] 
بەردەرکی خەڵک، شەرم و شکۆ ئەمنی کوشت
بەو مەینەتی ڕۆژگارە ماوم بە منەت
ئەی مەرگ وەرە کە دووری تۆ ئەمنی کوشت! 

١. چاپی جەعفەر: فرمێسکێ. لام وایە کاتێ چک چک بۆ فرمێسک دەگوترێ، دەبێ زیاتر لە یەک چکە بێت هەربۆیەش 'فرمێسکێ'ی چاپی جەعفەرم پێ باش نەبوو و 'فرمێسکی' چاپی ئەنیسیم نووسی. 
٢. چاپی جەعفەر: ئەوشۆ وەرەلام. 
٣. چاپی ئەنیسی: جێم نیە
٤. چاپی جەعفەر: وا چاوەرڕێی... چاپی ئەنیسی: وا بو چاوەڕێی... 
٥. چاپی ئەنیسی: یاخودا؛ چاپی جەعفەر: یا خوا
٦. چاپی ئەنیسی: مەمنونی
٧. لە هەردوو چاپەکەدا هاتووە: 'هاتوچۆ ئەمنی کوشت' بەڵام من لە سەر ئەو باوەڕەم شاعیر سکاڵا لە هاتوچۆی خۆی ناکات! ئەو لە گوزەری زەمان و سووڕانی چەرخ بەلای چەپدا گلەییەتی و ئاواتی کۆتایی هاتن بەو سووڕی ئەوچەرخە دەکات و لەدرێژەدا ئاوات دەخوازێ مەرگی دوورەدەست لێی نزیک بێتەوە و لەژیان ڕزگاری بکات.