شاعیر: ئاوات
کتێب: شاری دڵ
سەرناو: بێشکەی شکاو
لەبارەی شیعر: قاقڵاوا، ١٣٥٥ی هەتاوی - (لاپەڕە ٧٩ ی چاپی ئەنیسی و ١٣٦ ی چاپی جەعفەر)

من فەقیرێکی ڕەش و ڕووت و لەدەرکان دەرکراو
تۆش خودایێکی کەریم و دەرکه ئاواڵەکراو

ڕووم له دەرکی تۆیه ئەی خاوەن کەڕەم، سا لوقمەیەک! 
شەرمەسار و ڕووڕەش و زۆر مل‌کەچ و ئابڕووتکاو

هەرچی ئەعزامه لەبەریەک‌چوو، لە بەر دەرد و غەمم
دار و پەردووی لێک ‌ترازاوه وەکوو بێشکەی شکاو

سیپەلاک و جەرگ و دڵ، هێز و هەناوم لێ‌بڕا
قالبێکی چۆڵ‌وهۆڵ وەک ماڵی هیچ تێدانەماو

تۆ عەجایب مای 'ئیمامی'! بەو هەموو دەردانەوە، 
کێیه ئەمڕۆکه وەکوو تۆ بەندی جەرگ و دڵپساو؟