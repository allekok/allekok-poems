شاعیر: ئاوات
کتێب: شاری دڵ
سەرناو: تینووی شەواو
لەبارەی شیعر: قاقڵاوا، ١٣٤٢ی هەتاوی - (لاپەڕە ١٥٢ و ١٥٣ ی دیوانی چاپی ئەنیسی و ١٥٧ و ١٥٨ ی چاپی جەعفەر)

خزمینە! وەکۆبن کە ئەگەر عاقڵ و پیاون
بیرێ له کەس‌وکارو که مردوون و نەماون [١] 

کوا یار و ڕەفیق و کەس‌وکار، دایک و بابو [٢] 
چۆن ڕۆیین و کوێ چوون و چ بوو پڕش و بڵاون؟ [٣] 

ئێوەش وەکوو ئەو عالەمه ڕۆین، له سەفەردان [٤] 
هەرکاتێکو زانی که لە ناو جەنگەیی داون [٥] 

ئێستەش که خەیاڵو له سەروپرچی بڵاوە [٦] 
باش تێ‌بگەن ئەو بیر و خەیاڵه هەموو خاون! 

هەر گیا و گوڵوکاتێ دەبینن، هەموو ئەعزان [٧] 
دەست و سەر و پێ و چانەگە وو زاره شکاون

شین بوون له زەوی و باغ و چەمەن، جۆگە وجۆبار [٨] 
ڕێک ‌داغ له دڵن، چونکه له هاواڵێ بڕاون

ئەو نێرگسی بۆنخۆش که ڕواون له دەرودەشت
نێرگس نییه، بڕوانه، به دیتن وەکوو چاون

چاوێ دەخشێنن له کوڕوکاڵی وڵاتێ
یانی هەموو پەتیاره وەکوو بڵقی سەرئاون

ئەو سووره‌گوڵی گەش که دیارن له کەژ و کۆ [٩] 
گوڵ نین و هەموو خوێنی گەشی لاوە، ڕژاون

سوێسن که لە پێش چاو گوڵی سەرشین و جوان بوو [١٠] 
زارێک و زمانێکی جوان بوون و دواون

ئەو سەروه بەژن ‌بەرزه و سەرسەوز و جوانە، [١١] 
بەژن و قەد و باڵان و به ڕووسووری ژیاون

ئەو بەژنه بڵندانه بە هۆی ئاوی ئەوین بوو
چەند ماوه له باغ مان و کەچی هەر نەچەماون

بڕوانه وەنەوشه دەدرەوشێ به دروشمێ
بسکێکی پەرێشانه که زۆر شانه کراون

بولبول! من و تۆ عاشقی خونچەی وەکوو زارین
پێناکەنێ بۆمان که شەوێ ئاو نەدراون

ئەوشۆ وەره با پێکەوه بگرین له گوڵوکات [١٢] 
چونکه گوڵی باغی هەموو تینووی شەواون [١٣] 

١. دیوانی چاپی جەعفەر: کاروو
٢. چاپی ئەنیسی: داییک و بابو؛ چاپی جەعفەر دایک وبابوو
٣. چاپی ئەنیسی: پەخش وبڵاون
٤. چاپی ئەنیسی: ڕۆێین
٥. چاپی جەعفەر: کاتێکوو
٦. چاپی جەعفەر: خەیاڵوو
٧. چاپی جەعفەر: گوڵووکاتێک. گەرچی واهەیە بەو گۆڕانە جیاوازییەک لە کێشی شیعرەکەدا پێک بێتبەڵام هەردوو شێوەی وشەکە لێرەدا دەگونجێن. 
٨. چاپی ئەنیسی و جەعفەر: جۆگەوو جۆبار. لام وایە ئەگەر دوو وشەکە لە شێوەی ئاساییدا بنووسرێن و /واو/ێکی عەتف بخرێتە نێوانیان، خوێنەر لە خوێندنەوەیدا تووشی گرفتێک نابێت و بەو بۆنەیەوە لام وا نییە دانانی دوو /واو/ پێویست بکات. ئەم بیدعەتە تەنیا بۆ شوێنێک باشە کە ئەگەر دوو /واو/ دانەنرێت لە خوێندنەوەی شیعرەکەدا گرفتێک بێتە پێشێ. ئەو ووردەکارییە زمانەوانیانە نابێ بهێنرێنە ناو نووسینی ئاساییەوە. 
٩. چاپی ئەنیسی: دییارن
١٠. چاپی جەعفەر: سەرسەوز
١١. چاپی ئەنیسی: سەرشین و جووان بوو؛ چاپی جەعفەر: سەرسەوزە جوانە. هەرسێ شێوازەکە لەباری واتاوە کێشەیەکیان نییە و کێشی شیعرەکەش تێک نادەن. خۆزیا دەستخەتی شاعیرمان بدیایەت بۆ ئەوەی بزانین خۆی چۆنی بۆچووە و ئێمە لەخۆوە دەستکاری نەکەین. 
١٢. چاپی جەعفەر: گوڵووکات
١٣. چاپی جەعفەر: تینویی.