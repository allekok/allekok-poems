شاعیر: ئاوات
کتێب: شاری دڵ
سەرناو: ئه‌مه‌ژینه‌؟
لەبارەی شیعر: (قاقڵاوا، ١٣٣٧ ی هه‌تاوی) - لاپەڕە ٩١ ی چاپی جه‌عفه‌ر و ٣٦ و ٣٧ ی چاپی ئەنیسی. ‌

تۆخوا ئه‌مه‌ ژینه‌ که‌ وه‌ها که‌وتمه‌ شه‌شده‌ر؟ 
ڕێی چوونه‌ده‌رم هه‌ر به‌ خه‌ویش نایه‌ته‌وه‌ به‌ر

هه‌رکه‌س به‌ هه‌وایێک و به‌ سازێ له‌ سه‌مایه
ئه‌منیش نه‌ هه‌وام ماوه‌ نه‌ ساز و نه‌ هه‌ماوه‌ر

خوایه‌ چ ته‌لیسمێکه‌ که‌ من که‌وتمه‌ نێوی! 
چه‌ند مه‌حکه‌م و بێ ڕێگه‌یه‌، وه‌ک سه‌ددی سکه‌نده‌ر! 

ئه‌عزام که‌ به‌ قوڕدا چووه‌، زیندانی به‌ڵایه‌
ئه‌م مه‌سکه‌نه‌، جێی بێکه‌س و مسکینه‌ سه‌راسه‌ر

هه‌ر چوومه‌ ده‌رێ، خۆزگه‌ به‌ ناوماڵێ ده‌خوازم
گه‌ر دێمه‌وه‌ ژوورێ که‌چی ئاواتمه‌ بۆ ده‌ر! 

زوو سه‌ڵته‌نه‌تم بوو، که‌چی ئێستا ئه‌وه‌ سه‌ڵتم
جاران وه‌کوو شا بووم و ئه‌وێستاکه‌ قه‌له‌نده‌ر

مه‌نفوور و سه‌گ و بێ ئه‌ده‌ب و شه‌رم و حه‌یایه‌، 
هه‌رکه‌س بگرم من چ به‌ نۆکه‌ر چ به‌ سه‌روه‌ر! 

وه‌خته‌ وه‌کو دێوانه‌ وه‌کێوی بده‌م ئه‌وڕۆ
غه‌م قووتمه‌، غه‌م به‌رگمه‌، غه‌م هه‌مده‌م و یاوه‌ر