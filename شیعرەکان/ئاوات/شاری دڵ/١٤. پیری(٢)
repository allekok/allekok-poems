شاعیر: ئاوات
کتێب: شاری دڵ
سەرناو: پیری(٢)
لەبارەی شیعر: قاقڵاوا، ١٣٦٠ ی هەتاوی [١٩٨١ ز. ]

پیری وا هات و ئەجەل لێم دیارە
ڕەنگە ڕامکێشێ بەرەو ئەو خوارە

کوێیە ئەو خوارە؟ دەڵێن جێم قەبرە
گۆڕە، خۆفناکە، گییان بێزارە

ئەی خودایە، بە تەنێ لەو گۆڕە
چۆن بمێنم؟ قوڕ و بەردم بارە

جاری ئەووەڵ قوڕ و گڵ بووم و خودا
گیانی پێدام و کەچی ئەمجارە

ووردە ووردە بە خەیاڵە بەدەنم
	تێک بچێ، بێتەوە گڵ دووبارە

بەدەنی ناسک و نەرم و شلی من
خۆ لەوێ توعمەیی مشک و مارە

	بێکەس و بێدەر و ماڵ تاری خۆم
	چاو دەگێڕم هەر ئەتۆم لێ دیارە

	ئەی لەهەرجێ هەی و نیشە جێگات! 
کاتی ڕەحمە بە منی بێچارە

گەر لەوێ گرپە نەکا شەمعی کەڕەم، 
 تەنگ و تاریک، دڵەکەم خەمبارە

تۆ 'ئیمامی'، کە بژیت یا بمری، 
	ئەرخەیان بە بە تەنێ خوا یارە