شاعیر: ئاوات
کتێب: شاری دڵ
سەرناو: بەهاری تازە
لەبارەی شیعر: کانی‌بەن، ١٣٣٠ی هەتاوی - (لاپەڕە ٢١٤ و ٢١٥ ی چاپی جەعفەر. لە چاپی ئەنیسیدا نەمدۆزییەوە)

ئەوا چەمەن بە عیشقی گوڵ، دەری شەعەف دەکاتەوە
 بە فەڕشی بەرگی نەستەرەن، بیساتی ڕادەخاتەوە

لە هەر چڵێک و هەر گوڵێ، نەوایی بولبولی حەزین
لە هەر کونێک و قوژبنێ، سەدایی دڵ دەداتەوە

چنار و سەرو و نارەوەن، بە دەم نەسیمی بەربەیان
وەلەرزە کەوتن و دەچن، بە پیر دەمی حەیاتەوە

دەمی نەسیمە وا کە دێ، نەسیمی موشک‌بۆی گوڵ؟ [١] 
وەیا شەمیمی دڵستان، بە موژدەیی نەجاتەوە؟

سریلە هات‌وچۆیەتی، بە سرتە گفت‌وگۆیەتی
بە سروە پێم دەڵێ ئەوا بەهاری تازە هاتەوە

عەجەب بەهاری دڵگوشا، قەدەم بە خێر و جانفەزا
چ خۆشە بایە وادەکەی، کە دێتە نێو وڵاتەوە

ژیاوە دڵ بە سروەکەی، گوڵاتەشین گەشایەوە
هەرەس کشاوە سەر چیا، فەقیرە زۆر بە ماتەوە!

بڵێ قشوونی گوڵ بەدڵ وەدەرخە تاکوو فرسەتە
بە تەپڵ و تۆپەوە وەرە، بە لەشکر و سوپاتەوە

ئەمن لە تالیعی ڕەشم، جەماڵی ڕووتە ئارەزووم
خزابوە هەوری نەگبەتی، ئەویش ئەوا هەڵاتەوە [٢] 

لەبەر کزەی مرم سەبا، کە خونچە هاتە پێکەنین
خەمی هەزار ساڵە ئەو، لە بیر بەشەر دەباتەوە

'ئیمامی' وەک سریلەکان لەگەڵ دڵی قسان دەکا
ئەویش بە سرتە پێم دەڵێ: بەهاری تازە هاتەوە

١ . چاپی جەعفەر: موشک بۆیی
٢ . چاپی جەعفەر: خزابووە