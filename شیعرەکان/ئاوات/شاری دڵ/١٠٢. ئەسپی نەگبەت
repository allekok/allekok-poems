شاعیر: ئاوات
کتێب: شاری دڵ
سەرناو: ئەسپی نەگبەت
لەبارەی شیعر: قاقڵاوا، ١٣٣٧ی هەتاوی - (لاپەڕە ٥٨ ی چاپی ئەنیسی و ١١٥ ی چاپی جەعفەر)

من ئەوا غەرقی گوناه و قەسوەتم
غەرقی بەحری پیسی قووڵی شەهوەتم

خۆ به چابوک‌سواری مەشهوور بووم، کەچی
چونکه زۆر سەرکێش بوو ئەسپی نەگبەتم، 

وا هەڵیگرتم لە ڕێی هات و نەهات
چوو سەر و ماڵ و ژیان و سەروەتم

هێند له دار و بەردی دام، کەلـلە‌ڕەقە
هەر نەما لام کاکه، شان و شەوکەتم

بەو هەموو باری گوناهەم خۆ خودا! 
چاوەڕێی دەرکی هەراوی ڕەحمەتم

من وەکوو شێری ژیان بووم، ئێستەکە
مامه‌ڕێویێکی کز و بێ‌هەیبەتم

هەروەکوو ڕێویم، ئەوا لێرە و لەوێ
ئەی 'ئیمامی'، هەر خەریکی فرسەتم