شاعیر: ئاوات
کتێب: شاری دڵ
سەرناو: کەرەی کرد بە زەنگ؟
لەبارەی شیعر: قاقڵاوا، ١٣٤٧ی هەتاوی - (لاپەڕە ٩٩ و ١٠٠ ی دیوانی چاپی جەعفەر و ٥١ و ٥٢ ی چاپی ئەنیسی)

ئەمشەو لە بەزمی یاری شۆخ و شەنگ [١] 
عالەم خرۆشا، تێکڕا بێ‌درەنگ

چ بەزمێک؟ بەزمی کەی و کەیخوسرەو
چ شۆخێک؟ شۆخی بێ‌عار و بێ‌نەنگ

وا کۆڕ ڕازاوه بێ‌ئەغیار، ئەوچەل
بۆم تێکه مەیگێڕ، شەرابی گوڵ‌ڕەنگ

زڕه و خڕەی دڵ، ئاه‍ و ناڵەی نەی
چریکەی تار و زرمه و گرمەی چەنگ

گیانم سەودا کرد به پیاڵێک، ساقی
ماچێکی باقی دامەوه، بێ‌دەنگ

لەم سات‌وسەودا، لەم ساقی و باقی
یاران دڵ‌خۆشن، دوژمنان دڵ‌تەنگ

پەری چۆته باغ، گوڵ بێ‌برەو ما
بێ‌شەوق و زەوق، بێ‌بۆن و بێ‌ڕەنگ

باخەوان ڕووتەڵ، بۆی وەدەرکەوت
وەک دەڵێن: بولبول مایەی بوو به سەنگ

لەم گێره و کێشەی عیشق و دڵداری
لەم هەرا و بەزمی یاری شۆخ و شەنگ

داخۆ ئەویندار چی وه چەنگ کەوت؟ 
یا خۆ 'ئیمامی' کەرەی کرد به زەنگ؟ 

١. چاپی جەعفەر: ئەوشۆ