شاعیر: ئاوات
کتێب: شاری دڵ
سەرناو: نەسیمی نەوبەهار
لەبارەی شیعر: (قاقڵاوا، ١٣٣٥ ی هەتاوی) - لاپەڕە ٧٥ ی چاپی جەعفەر و ٥٦ و ٥٨ ی چاپی ئەنیسی.

بە تەڕدەستی نەسیمی نەوبەهار هات
بە گورجیش ڕۆیەوە، من مام و ئاوات

ئەرێ ئەی سەروی باڵابەرزی خۆش ڕەنگ! 
ئەوەندە بۆ لەبارە بەژن و باڵات؟ 

لەبەر بەرزی، وەباڵی عاشقانت
نەگەییە گەردنت، هەیهاتە هەیهات! 

بە دڵسەردی بەجێ ماوم لە هاواڵ
چ سەرگەرمم بە عەشقی ئاڵ و واڵات

دەمێ دڵسەرد و گا سەرگەرمی تۆم من، 
کەچی تۆشی دەگەڵ من بێ موبالات! 

لە دووریی تۆ وەکوو بولبول دەناڵم
بە هەڵبەست و قسەی خۆش و مەقالات

لە شەترەنجی خەیاڵت بازیگەر بوو
بەدەس فیلی فیراقت بووم کش ومات

بەقوربانی وەفات بێ، گەرچی نیتە
'ئیمامی' هەر دەڵێ دوور بی لە ئافات