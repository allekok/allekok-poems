شاعیر: ئاوات
کتێب: شاری دڵ
سەرناو: ئامۆژگاری
لەبارەی شیعر: (گەردیگلان، ١٣٢٢ ی هەتاوی) - لاپەڕە ٦٨ ی چاپی جەعفەر و ٢١ ی چاپی ئەنیسی

تۆ لەگەڵ هاواڵ بە مۆڵەت بە، هەتا بتکەن بە شا! 
زەڕڕە پەروەر بە هەتا بتکەن بە ڕۆژی ڕووی سەما! 

عەیبی خەڵکی قەت مەبینە، هەر سەرنج دە عەیبی خۆت
تاوەکوو عەیبت بپۆشن گیانە، غەیرە و ئاشنا

ئەرخەیان بە غەیبەتی تۆش هەردەکا لێرە ولەوێ
غەیبەتی هەرکەس لەلای تۆ، هەرکەسێ بێت و بکا

باسی نامووسی کەسێ ناکا بە مەعلوومی، ئەوەی
گەر بەنامووس بێ، لەدونیادا مرۆیانە ژیا

هەرکەست دی کەوتووە، دەستی گرە هەستێتەوە
تاوەکوو پاشان ببێتە پشتیوانی وەک برا

هەرکەسێ لێت قەڵسە، چاوم! پێکەنە، ئابڕووی بەرە
تووڕەیی لەم عەسرەدا هەمبانەیێکە پڕ لەبا

وەک 'ئیمامی' بە، کە غەیر و ئاشنا لێی ڕازییە، 
چونکە قەت نەیکرد بە عومری، سیڕڕی خەڵکی ئاشکرا