شاعیر: ئاوات
کتێب: شاری دڵ
سەرناو: غه‌زه‌لی ناقیس
لەبارەی شیعر: (قاقڵاوا، ١٣٣٨ ی هه‌تاوی) - لاپەڕە ١٧٧ ی چاپی جه‌عفه‌ر و ١١٧ ی چاپی ئه‌نیسی

چ شه‌وێ بوو شه‌وی جومعه‌، که‌ شه‌وی زه‌لزه‌له‌ بوو! 
شه‌وی سۆز و شه‌وی پڕ سۆز و هه‌را و مه‌شغه‌له‌ بوو

چ شه‌وێ بوو که‌ چرای عه‌رزی به‌ فرمێسکی فه‌له‌ک
هه‌موو کووژانه‌وه‌، مه‌جلیس هه‌موو بێ مه‌شعه‌له‌ بوو

مه‌شعه‌لی سووته‌ دڵان گه‌ییه‌ فه‌له‌ک، بۆیه‌ له‌وێش
ده‌سته‌ ده‌سته‌ مه‌له‌کیش هاتنه‌ عه‌زا، هه‌لهه‌له‌ بوو

خۆم و هه‌رچی هه‌مه‌، کردم به‌ فیدای و ئه‌جه‌لیش
که‌چی ته‌ئخیری نه‌کرد، سه‌یری چ بێ حه‌وسه‌له‌ بوو! 

دڵی ئێمه‌ و دڵی عاله‌م وه‌کوو یه‌ک ئاگری گرت
چاکه‌ له‌م مه‌رحه‌له‌دا دڵ له‌ دڵان بێ گله‌ بوو

هێند په‌رێشانه‌ دڵی خانه‌ خراپی 'کامیل'
غه‌زه‌لی ناقیسه‌ ئه‌مجاره‌، ببوورن په‌له‌ بوو‌