شاعیر: ئاوات
کتێب: شاری دڵ
سەرناو: فری خەم دیسان لەسەر کوێستانی دڵ
لەبارەی شیعر: قاقڵاوا، ١٣٥٤ ی هەتاوی - (لاپەڕە ٥٢ و ٥٣ ی چاپی ئەنیسی و ١٠٦ ی چاپی جەعفەر) - عینوانی شیعرەکە لە چاپی ئەنیسیدا 'میوانی دڵ'ە. - نووسین: کەماڵ ڕەحمانی

فری خەم دیسان لەسەر کوێستانی دڵ
کەوتووە، ڕووخاوە دەرک وبانی دڵ

باری خەم دایگرتووه، قورس و گران
بوو جده‌و بەو کۆڵه، کۆڵ و شانی دڵ

بێ‌سەروسامانی خۆم سەد چەل به توون! 
داخەکەم بۆ بێ سەروسامانیی دڵ

هەر به‌ناسۆره، برینی کارییە
ڕۆژ لەگەڵ ڕۆژ زۆره ئێش و ژانی دڵ

وەک دەڵێن میریی ئەوینی پێوه دێ
زۆر بەڕێز و گەورەیه میوانی دڵ

ئاوری عیشقی هەڵیقرچاندووە
جەرگ و دڵ بۆته کەبابی خوانی دڵ

ڕێگەیی هات و نەهاتت دێته بەر
بیبڕه 'کامیل' به پشتیوانی دڵ!