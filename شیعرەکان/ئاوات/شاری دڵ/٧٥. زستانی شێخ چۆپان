شاعیر: ئاوات
کتێب: شاری دڵ
سەرناو: زستانی شێخ چۆپان
لەبارەی شیعر: (شێخ چۆپان، ١٣٣٢ ی هەتاوی) - لاپەڕە ٦٤ و ٦٥ی چاپی جەعفەر و ١٥٤ و ١٥٥ی چاپی ئەنیسی

زمهەریرێک بوو بە نێو زستان و هات و ڕابرا [١] 
عالەمێکی برد لەگەڵ خۆی تا چووە چاڵی فەنا

کردەوەی سەگ تێ ڕیاوی: بۆگەنی لاشەی وڵاخ [٢] 
شوێن و ئاساری گڵاوی: هیچ لە ماڵێ دا نەما

خیگە هەڵچۆڕا لە چەوری، ئارد لە کەندوو بۆتە تۆز
ماست و دۆ، کەشک و پەنیر تۆزێ نەمابوو بۆ دەوا

قووتی دا زستان هەچی بوو قووتی حەیوان و بەشەر
کا لە کادێن بوو قوتار و گیا لە قۆریە و گیشەدا

جەرگ و دڵ ڕەش بوو لەتاو بێ سووختی و دار و ڕەژی
بوو سپی چاومان لە حەسرەت تام و بۆنی قەند وچا

خشخشەی گرت کەڵ لەسەرمان، مرد لە برسان بزن و کاڕ
لاڕەشە گەییە وڵاغ و گوێڕەپەی گرت جوانەگا

کەر لەسەرمانا هەڵیکێشاوە گوێی و هاتە دەر
چوو دەگەڵ گوێ کورتی ئەحمەق کەوت و لێک بوونە برا

هاتە دەر لاشەی مەڕ وماڵ، بێ ژومار و بێ حیساب
سەگ لە خۆشی خۆشییا، ڕێک کەوتنە خۆشی و سەما

گۆشتیان نەخورا لەبەر لاوازی و ئەسپێ و گەنە
پێشتیان نەکرا بە وەسڵە، دەستی وێکەوت و دڕا

'لالە شوان' لاڵ بوو لە کێو و 'کاکەریم' کوێر بوو لە ماڵ
ئەو لە تەندوور بۆتە تاجۆ، ئەو لە کەژ هاوار ئەکا!

هات بەهار، ئەمما لە پشت بارانە بۆ چیمە کەپەنک؟
یا لەپاش مردن چ سوودێکی هەیە ئاوی بەقا!

هات بەهار، ئەمما بەهاری هێندە پڕ سەیر و سەفا،
نەبوە قەت، نەیدیوە کەس لەم دەورەدا، نەشبیسترا

١ . زمهەریر بە واتای سەرمای سەختە بەڵام ئەفسانەیەکیشی لەسەر دروست کراوە کە دەگوترێت شوێنێک بێت وەک جەهەننەم بۆ گوناهکاران بەڵام سارد، نەک گەرم.
٢ . چاپی جەعفەر: کردەوە و پاشماوەکەی ئەو....؛ چاپی ئەنیسی: کردەووەی سەگ تێڕییاوی، ....