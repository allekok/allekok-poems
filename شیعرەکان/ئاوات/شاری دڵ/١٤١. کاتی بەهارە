شاعیر: ئاوات
کتێب: شاری دڵ
سەرناو: کاتی بەهارە
لەبارەی شیعر: بۆکان، ١٣٤٦ی هەتاوی - (لاپەڕە ٣٤ و ٣٥ ی چاپی ئەنیسی و ١٧٨ ی چاپی جەعفەر)

کاتی بەهارە چاوەکەم! بێ بچینە باغی دووبەدوو
گوڵ بچنین به هەردوو دەس، بێینه سەما و جوست‌وجوو

ساقی به هەڵپەڕینەوه دێت و دەچێ لە نێو چەمەن
خونچه به پێکەنینەوه دڵ دەڕفێنێ زوو به زوو

بولبول و قومری هەر تەڕەف سازی تەڕەب دەکەن، کەچی
له شاخی گوڵ، له داخی دڵ خۆ دەنوێنێ کوندەبوو

عەڕعەڕ و سەرو و نارەوەن پاکی به دەم نەسیمەوە
به ڕەقس و شەوق و زەوقەوه دێن و دەچن به ئارەزوو

ئەدەب دڕا دەفی لەبەر تەرەب له باخ و گوڵشەنا
له لای بەشەر لەبۆ دەوا نەما حەیا وو ئابڕوو

خۆشییه، کەیفه، شادییه، بەزمه، هەرایه، چۆپییە
به عەشقی بووکی بولبوله، خونچه که بووکه، دڵ خەسوو

ڕاز و نیازی دڵ دەکەن بولبول و قومری پێکەوە
هەردوو بە فکری بیکرەوه، خونچه به یەک دەدەن به شوو

هەر به‌تەنێ 'ئیمامی'یه بێ‌بەش و بەهره مایەوە
خەرمەنی خەم به با دەدا، دەنکی ئەسەف دەکا به توو [١] 

١ . هەموو /واو/ ی کۆتایی سەرواکان لە چاپی ئەنیسیدا یەکن (جو، زو، بو، ڕو،...تو) و لە چاپی جەعفەردا دوان (جوو، زوو، بوو، ڕوو، ...توو).