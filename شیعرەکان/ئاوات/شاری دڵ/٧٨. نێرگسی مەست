شاعیر: ئاوات
کتێب: شاری دڵ
سەرناو: نێرگسی مەست
لەبارەی شیعر: (شێخ چۆپان، ١٣٣٢ ی هەتاوی) - لاپەڕە ٦٩ ی چاپی جەعفەر و ٨٤ و ٨٥ ی چاپی ئەنیسی

نێرگسی مەستی ئەو، کەوا سەیری گوڵ و چەمەن دەکا، 
کایە بە سوێسن و گوڵ و شۆخی بە یاسەمەن دەکا

دڵ لە شکەنجی زولفی ئەو لانەیی کردووە قەدیم
مەنعی مەکە شەوانە گەر مەیلی وەلای وەتەن دەکا

چونکە شکاوە شووشەکەی، پاکی ڕژاوە ئابڕووی
بۆیە موشەووەشە و قسەی زولفی شکەن شکەن دەکا

قەددی بڵند و شووشی ئەو تەعنە لە سەروی باغ ئەدا
جیلوەیی پڕجەمالی ئەو ڕەخنە لە ڕۆح و تەن دەکا

تەبعی مەلوولی 'کامیل'ت، کاکە! چلۆن دەگا بەتۆ؟ 
شەشدەری بەستراوە ئەو، ئارەزوویی کەفەن دەکا!