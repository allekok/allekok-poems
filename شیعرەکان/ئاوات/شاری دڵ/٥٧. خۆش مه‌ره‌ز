شاعیر: ئاوات
کتێب: شاری دڵ
سەرناو: خۆش مه‌ره‌ز
لەبارەی شیعر: (گه‌ردیگلان، ١٣٥٠ ی هه‌تاوی) - لاپەڕە ١٨١ ی چاپی جه‌عفه‌ر ولاپه‌ڕه‌ ٣٠ ی چاپی ئه‌نیسی‌

خه‌ت وخاڵ و زوڵف و برژۆڵ له‌ نزیکی چاوی مه‌سته‌
هه‌موو زار و جه‌سته‌ خه‌سته‌، هه‌موو شێت و ده‌ست به‌سته‌

یه‌کی دوور و یه‌ک نزیکه‌، یه‌کی نزم و یه‌ک بلنده‌
هه‌موو که‌وتوو، ڕه‌وتوو، سه‌رسام، وه‌کوو له‌شکری شکسته‌

چ قه‌بیله‌یێکی شۆخن قوڵه‌زه‌نگیی خێڵی له‌یلی! 
که‌ به‌ هۆی ئه‌وینی مه‌جنوون ده‌خزێن به‌ ده‌سته‌ ده‌سته‌

دڵی ڕووت و قووتی عاشق به‌ هومێدی ڕۆژی کوڵمه‌
که‌ بزانێ عاشقی ڕووی ئه‌وه‌ ڕووت و ڕۆژبه‌رسته‌

به‌ دزی ده‌خاته‌ ئه‌ستۆ سه‌ری زولفی عاشقی ڕووی
که‌ ده‌زانێ خۆش مه‌ره‌ز بوو، چ جوانی کرده‌ ڕ‌سته‌! 

هه‌موو عاشقانی زاری به‌ قسێکی خۆش ده‌ڕه‌قسن
له‌ ده‌می ئه‌گه‌ر ببیسن چ گرنگه‌، ئه‌و مه‌به‌سته‌

ئه‌منیش دڵم له‌وێ بوو، به‌ ئیشاڕه‌یێکی چاوی
هه‌ڵیگرت و بردی، فه‌رمووی ده‌ 'ئیمامی' هه‌سته‌، به‌سته‌!