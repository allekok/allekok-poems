شاعیر: ئاوات
کتێب: شاری دڵ
سەرناو: قەرزداری
لەبارەی شیعر: قاقڵاوا، ١٣٣٥ ی هەتاوی - (لاپەڕە ٧٥ ی چاپی ئەنیسی، لە چاپی جەعفەردا نەهاتووە)

سەیری ئەو عالەمە بێ عەقڵ و شعوور و ئەدەبە! 
گێژم و کاس و وڕم بەو وتە و زار و لەبە

لە هەموو لایێکەوە هاتنە سەر پاشوو لێم
ڕووی خیتابیان لە منە، تاجر و فەلـلە و کەسەبە

من دەڵێم نیمە بە قورئانی عەزیم و بە شەڕەف
ئەو دەڵێ حەتمەن و حوکمەن دەمەوێ ئەو تەڵەبە

هەر سبەینێیەکی زوو دێن و وەلەرزم دێنن
یاڕەبی، کەنگێ نەجاتم دەبێ لەو لەرز وتەبە! 

تەبی خاوەن تەڵەبان زەحمەتە دەرچێ لەبەدەن
بە سەر ئەو تاقمەدا، گیانە، مەحاڵە غەڵەبە! 

بەسە، ئیزهاری مەلالەت مەکە 'کامیل'، دیارە
وتە و شیعر و کەلامت هەموو هەر مونتەخەبە