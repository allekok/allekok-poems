شاعیر: ئاوات
کتێب: شاری دڵ
سەرناو: ئاخ و سکاڵا
لەبارەی شیعر: قاقڵاوا، ١٣٥٢ی هەتاوی - (لاپەڕە ٩٣ و ٩٤ ی چاپی ئەنیسی و ١٦٠ ی چاپی جەعفەر)

من و بسکی لە بەژنی بەرزی هاڵاین
وەکوو یەک، دەردەداری بەژن و باڵاین

مەکەن لۆمەی من و کەزیەی بڵاوی
که ئاوبردەی جوانی و ئاڵ‌وواڵاین [١] 

دەم و چاوی ئەگەر سوغرا و کوبڕان
لەگەڵ دڵ بۆیه سەرگەرمی موتاڵاین

لەگەڵ بولبول به جۆش و کوڵ له باغی
به ڕۆح وا موشتەری بازاڕی کاڵاین

من و کەزیەی وەکوو ماری بریندار
'ئیمامی' خاوەنی ئاخ و سکاڵاین!

١ . چاپی ئەنیسی: جووانی