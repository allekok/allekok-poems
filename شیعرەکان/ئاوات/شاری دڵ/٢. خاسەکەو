شاعیر: ئاوات
کتێب: شاری دڵ
سەرناو: خاسەکەو
لەبارەی شیعر: لاپەڕە ١٧٦ و ١٧٧ ی دیوان

خاسەکەوێ لەو کەژە هەڵنیشتووە
 خاڵی ڕەش و سووری بەجووت ڕشتووە

ڕاوچی هەموو لەو کەوە دەرکەوتووە
بۆچی دزە؟ جەردەیە؟ کێی کوشتووە؟ 

کێهە کەسی ئەو لە ژیان خستووە؟ 
ماڵ و مەڕ و زێوەری کێی بردووە؟ 

باعیسی قەتڵی چییە، بیستوویەتی؟ 
ژینی بە سەربەستییە ویستوویەتی! 

داوی چەقاند تاوەکو ئەو پێوەبێ
چاڵکەنە، خۆی پێوە دەبێ جێ بەجێ

چاکە کە داودۆزە شوکور خاسەکەو
دیوییە، و وریایە بە ڕۆژ و  بەشەو

بۆچی کەویش مافی ژیانی نییە؟ 
حەققی کەژ و کێوی جوانی نییە؟ 

بۆچی ئەویش بۆتە برا کوردەکان؟ 
نابێ هەڵێنی نەفەسێکی ژیان؟ 

 بێتەوە بەردەست و بە بێ باڵ وپەڕ
پێبکەنێ بیبەنە 'قەسری قەجەر'؟ ! 

دەک نەفەسو بگرێ ئەجەل جێ بەجێ! 
وا، کە نەتانبێ قەوەتی دەست و پێ

خاوەنی ئەو کێو و کەژە هەر کەوە
نەزم و نیزامی کەژ و کێو هەر بەوە

لێی گەڕێ با باڵ و پەڕی جوان بکا
لەو کەلە با بانگی ڕەفیقان بکا

بێنەوە کانیاوێ، بخۆن ئاوی ساف
 بۆ گوڕەیی سەربنە بێنە مەساف

لێی گەڕێ دەندووکی بە بەرد تیژ بکا
غوڕڕە بکا و بانگی کوڕ و کیژ بکا

کوڕ بەگوڕەگوڕ، وەکوو شێر و پڵنگ
کچ بە شنەشن، بە خرینگە خرنگ

بێن و بڵێن: خاوەنی کێوان ئەمەین
سوورە دەنووکمان، بە دەنووک شەڕ دەکەین

خاوەنی ئەم خاسەکەوەش هەر دەڵێ: 
ڕاوچی دەبێ لەم کەژ و کێوە هەڵێ!