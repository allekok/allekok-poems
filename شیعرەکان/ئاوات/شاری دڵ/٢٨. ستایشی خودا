شاعیر: ئاوات
کتێب: شاری دڵ
سەرناو: ستایشی خودا
لەبارەی شیعر: لاپەڕە ٢ ی دیوانی چاپی ئەنیسی

ڕووم له‌ ده‌رگاته‌ وه‌کوو سائیلی ڕووت
سائیلێکم به‌خودا ڕووت و قووت

من ودڵ نیوه‌شه‌و و کاتی به‌یان
	دێینه‌ به‌ر ده‌رکی ئه‌تۆ هه‌ردوو به‌جووت

	به‌هومێدی که‌ره‌مێکی زۆرین
	له‌ خودای وا به‌ جه‌لال و جه‌به‌ڕووت

	به‌ نه‌سیمی که‌ره‌مت کۆلكه‌ دره‌خت
	تازه‌ بوو، خونچه‌یی کرد و پشکووت

پشتی من ئاسنه‌، پۆڵایه‌ مه‌گه‌ر، 
 که‌ له‌ ژێر باری گوناها نه‌بزووت؟ 

	ئیتتیکام ئایه‌تی 'لاتقنطوا' ه‌
	ناهومێدم مه‌که‌، بۆ خۆت فه‌رمووت

	ئاهی من وه‌ک نه‌فه‌سی سوبحده‌مه‌
که‌چی هه‌ر هات و نه‌لیچ کوێ نه‌نگوت! 

شاهیدی حاڵی منه‌ خوێنی دڵم
	که‌ به‌ عه‌ینی ده‌تکێ وه‌ک یاقووت

غه‌یری لای تۆ نه‌بێ، ئه‌م قوڕبه‌سه‌ره‌
هیچ په‌نای دی نییه‌، مات و مه‌بهووت