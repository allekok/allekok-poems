شاعیر: ئاوات
کتێب: شاری دڵ
سەرناو: ئاخری زەمانە
لەبارەی شیعر: ئاشی زەنبیل، ١٣١٥ی هەتاوی - (لاپەڕە ٦٠ ی چاپی ئەنیسی و ٢٤٢ ی چاپی جەعفەر)

هەروا خودا خودامە کە ماوێک ببێ، دەمێ
لەو قەبرە پڕ لە ئێشەوە دەرکەم دەمێ، خەمێ

ڕۆژم وەکوو شەوانه، به تاریکی ڕادەبێ
شەو کوتر و کوێرم و نه چرایێک و نه شەمێ [١] 

ڕۆژم به ئینتیزارەوه دەڕوا هەتا شەوێ
چ بکەم ئەمن؟ شەویش نه ڕەفیقێ، نه هاودەمێ

جەرگ و دڵم لەتە، لە هەناوم تکاوە خوێن
سووڕما سەرم، خودا، نە دەوایێ نە مەڵحەمێ [٢] 

سیڕڕی دڵم له بێ‌کەسییا ڕەنگه دەرکەوێ
هەرچی دەکەم نییه، نه ئەنیسێ، نه مەحرەمێ

ڕۆژ و شەوم بە جارێ لەلا وەک جەهەننەمە
قابیز لەبەرچی نایەته لام ڕۆحمی دەمێ؟

'کامیل'! خەریکی چی؟ مەگه نەتبیستووه دەڵێن:
بۆ ئاخری زەمانه شوکور ماویه دەمێ

١ . چاپی ئەنیسی: شەو کوتر وکوێرم نەچرایێک نە وا شەمێ
٢ . ئەم فەردە لە چاپی جەعفەردا نابینرێت، من لە چاپی ئەنیسیم وەرگرتووە و سێ وێرگول (فاریزە)م بە مەبەستی هاسان کردنی خوێندنەوەی شیعرەکە، لێ زیاد کردووە.