شاعیر: ئاوات
کتێب: شاری دڵ
سەرناو: زمانی دڵ
لەبارەی شیعر: گەردیگلان، ١٣١٩ی هەتاوی - (لاپەڕە ٨٧ ی چاپی ئەنیسی و ١٠٧ ی چاپی جەعفەر) - نووسین و ئامادەکردن: کەماڵ ڕەحمانی

موددێکە نووکی خامە لە وەسفی جەماڵی دڵ
دەدوێ، بەڵام زمانی لەتە بێ ویساڵی دڵ [١] 

ئەو ڕۆیوه، کەچی منیش هەڵبەستی بۆ دەڵێم [٢] 
قاسید! هەڵێ هەتا دەگەیه دەرکی ماڵی دڵ [٣] 

نامێکی ڕێکی خامه بده دەستی دڵ، بڵێ [٤] 
دەیگوت چلۆنه داخۆ برا ماڵ‌وحاڵی دڵ؟ ! 

عەرزت دەکا: زەمانه سیاکاری خۆش دەوێ
بۆیه له مل منی بە گوناهە وه‌باڵی دڵ

ئەی ئافەرین قەڵەم! به زمانی شڕ و لەتیش
تاریف دەکەی له دڵ، به زمانی زوڵاڵی دڵ

بەحری عەرووزیی شیعرەکە: 
مضارع مثمن اخرب مکفوف محذوف: مفعول فاعلات مفاعیل فاعلن

١. چاپی ئەنیسی: وسالی
٢. چاپی ئەنیسی و جەعفەر: ڕۆییوە
٣. چاپی ئەنیسی: دەگەییە
٤. چاپی ئەنیسی: ڕیکی