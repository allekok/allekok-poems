شاعیر: ئاوات
کتێب: شاری دڵ
سەرناو: حەسرەتی دڵ
لەبارەی شیعر: قاقڵاوا، ١٣٥٠ی هەتاوی - (لاپەڕە ٤٧ ی دیوانی چاپی ئەنیسی و ١٢١ و ١٢٢ ی چاپی جەعفەر)

له ئێش و حەسرەتی دڵ وەخته بمرم
پەڕ و باڵ, ڕەنگه بەم ڕۆژانه, بگرم

له هەرجێ دادەنیشم چۆل‌وهۆلە
مەگەر کوندم، که وا وێرانه قەسرم؟ [١] 

لە نێو کۆڕی ئەدیبان ئەفسەحێ بووم
کەچی ئێستاکه وا بێ‌نەزم و نەسرم

وەکوو کەروێشکی لانه‌وخوارم، ئەمما
له پێش چاوان بەڵان وەک شێر و بەبرم

به حیله و فێڵ و نەیرەنگ بووم، ئەوێستێ
چ بەستەزمان و بێ‌ئەفسوون و مەکرم!

ڕەئیسی خێڵی بێ‌چارانه 'کامیل'
ئەنیسی میحنەت و ئەندووه‍ و فەقرم

شوکور زەیقەت هوجوومی کرده لای من
حەدیسی ئەحمەده 'ئەلفەقرو فەخر'م

مەڵێن بێ هیممەته؛ ڕیشەم لە بن هات
زەعیفه تاقەتم، بێ‌تینه سەبرم

بەڵای لێ‌دا ژیانی وا به‌زیللەت
چ تاڵ‌وتوونه، چاوم، عومری خدرم!

بە زیندوویی بەکاری من نەهاتن
ڕەفیقانم، مەگەر بمنێنە قەبرم!

١ . چاپی جەعفەر: وێرانە قەبرم