شاعیر: ئاوات
کتێب: شاری دڵ
سەرناو: مه‌زره‌عه‌ی خاڵی
لەبارەی شیعر: (قاقڵاوا، ١٣٤٣ ی هه‌تاوی) - لاپەڕە ٧١ ی دیوانی چاپی ئەنیسی

مه‌زره‌عه‌ی خاڵی یی خۆم دیوه‌ من و داسی کۆڵ
	ئه‌ی خودایا، به‌ چ دروێنه‌ بکه‌م. چی بدرووم؟ 

	من له‌به‌ر نانی به‌هارێ نییه‌ ترس وله‌رزم
	هه‌ر له‌ ئێستاوه‌ له‌ تاو حاسڵی پایز مردووم

فه‌سڵی هاوین و به‌هار فه‌رقی نییه‌ بۆ منی زار
هه‌موو کاتێ له‌ زه‌واد خاڵییه‌ ماڵ و که‌ندووم

 هه‌رکه‌سیکه‌ به‌ هیوای حاسڵێ، که‌یفی خۆشه‌
	من که‌ نیمه‌، به‌ هیوای مه‌رحه‌مه‌تی تۆ زیندووم

	تۆی که‌ ئاودێری هه‌موو دێمی و ڕه‌ززاقی هه‌موو
	مار ومۆرێکی، بده‌ ڕزقی منیش تا زیندووم

با ئه‌وه‌ند لێر وله‌وێ سه‌ر نه‌کوتم ڕۆژ و شه‌وێ
قوڕ له‌ ده‌رکت به‌ سه‌را که‌م، بکه‌وم، زۆر ماندووم