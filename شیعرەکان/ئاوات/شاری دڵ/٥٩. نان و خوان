شاعیر: ئاوات
کتێب: شاری دڵ
سەرناو: نان و خوان
لەبارەی شیعر: (قاقڵاوا، ١٣٥٩ ی هه‌تاوی) - لاپەڕە ١٩٠ ی چاپی جه‌عفه‌ر ولاپه‌ڕه‌ ٣١ ی چاپی ئه‌نیسی‌

دڵی من موبته‌لای باڵا بڵندی نۆجوانێکه‌
له‌ده‌وری دێ و ده‌چێ دایم، عه‌جایب پاسه‌وانێکه‌! 

برۆی چه‌شنی که‌وان، برژۆڵی تیره‌، بسکی زنجیره‌
ئه‌سیری ته‌پکه‌یی بسک و کوژه‌ی تیروکه‌وانێکه‌

له‌ ئێش و ئۆف و ناڵین و هه‌ناسه‌ی خۆی هه‌راسانه‌
هه‌میشه‌ گوێ به‌ ئاوازی شنه‌ی کاتی به‌یانێکه‌

هه‌موو گیانم وه‌کوو قامیش هه‌ڵۆڵ و کون کونه‌، کاکه‌! 
ئه‌گه‌ر ڕاستت ده‌وێ ئاماده‌ بۆ بلوێری شوانێکه‌! 

کزه‌ی کاتی به‌یان هه‌ر وه‌ک کزه‌ی جه‌رگی برینداره‌
که‌چی دڵ واده‌زانێ مه‌ڵحه‌می هه‌ر ئێش و ژانێکه‌! 

وه‌ریوه‌ مووی سه‌ر وڕیشم له‌به‌ر پیری و خه‌مباری
له‌ باغی عه‌مری فه‌وتاوم، ئه‌ویش بۆخۆی خه‌زانێکه‌

'ئیمامی' جه‌رگی برژاوی مه‌زه‌ی فرمێسکی چاوی بوو
ئه‌ویش وا خاوه‌نی سفره‌ و که‌باب و نان و خوانێکه‌‌