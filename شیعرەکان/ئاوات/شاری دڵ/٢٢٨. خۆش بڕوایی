شاعیر: ئاوات
کتێب: شاری دڵ
سەرناو: خۆش بڕوایی
لەبارەی شیعر: ئاوایی زەنبیل، ١٣١٣ ی هەتاوی - (لاپەڕە ١٩٩ و ٢٠٠ ی چاپی ئەنیسی؛ لە چاپی جەعفەردا نەهاتووە)

یاڕەبی بەخێر بێ، قەلێ قڕاندی
وتەیەکی بوو، بە قڕە گەیاندی

نازانم چۆنە بەو بەیانییە
بەقڕەقڕ هاتووە، لە سەربانییە

زانیم گرنگە وشەی قشقەڕە
هەرچەند بێ خێر و پیس وبەدفەڕە

بەڵام داخەکەم، لێی حاڵی نەبووم
هەرچەند هەوڵیدا، بەوتەکەی نەچووم

سەیرێکی خۆشتر لەمن ڕوویداوە
دڵی ماڵ کاول سەری سووڕ ماوە

دڵی شێت وپێت، پەرێشان و کەیل [١] 
عاشق بە جوانی، لە بنەماڵەی لەیل

سارا و کێو وکەژ مەڵبەندی ئەون
وەحشی و دڕندە هاودەنگی ئەون

تازە لە قیسم چووە ئەو دڵە
ئەو دڵە وێرانە، ئەو دڵە بە کوڵە

دڵی وای ناوێ گیرۆدەی ئەوین
وەخت و بێ وەختان لەمن بگرێ قین

وەک مەجنوون گڕوو بگرێ بۆ لەیلا
کار وپیشەی بێ شین و واوەیلا

١. لە دەقەکەدا وەک پەریشان نووسراوە.