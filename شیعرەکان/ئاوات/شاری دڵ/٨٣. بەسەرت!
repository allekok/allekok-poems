شاعیر: ئاوات
کتێب: شاری دڵ
سەرناو: بەسەرت!
لەبارەی شیعر: (قاقڵاوا، ١٣٣٥ ی هەتاوی) - لاپەڕە ٧٩ ی چاپی جەعفەر و ٦٢ و ٦٣ ی چاپی ئەنیسی.

گیانە، شمشیری برۆت خوێن دەڕژێنێ، بەسەرت! 
ڕۆژی ڕووشت بە خودا، دڵ دەچزێنێ، بە سەرت! [١] 

من بە هۆی ڕووتەوە هاتم کەچی شمشیری برۆت
کوشتمی بێ خەبەر و کردویە خوێنێ، بە سەرت! 

خوێنی من سوورە، لەسەر کوڵمەتە، مەیشارەوە لێم
لەگەڵ ئەو شیری برۆت کێشە بوو دوێنێ، بەسەرت! [٢] 

یانی کوڵمت وەکوو ڕۆژە کە بە زولفی ڕەشی خۆت
داینەپۆشی، دڵ و جەرگم دەکوڵێنێ، بەسەرت! 

بەو هەموو سوێندە، کەسی من، بە سەری تۆ، هۆنەر
ئارەزووی بوو کە مەحەببەت بنوێنێ، بەسەرت! [٣] 

گەر دەکێشی لە منی غەمزەدە شیر، ڕۆژی ڕووت
ون کە، با ئاسودە بم تاکوو سبەینێ، بە سەرت! [٤] 

کامیل' ئەمڕۆ بە کوڵ وجۆشە، لە سایەی گوڵی ڕووت
وەکوو بولبول بە خرۆش، خۆش دەخوێنێ، بەسەرت! [٥] 

١. چاپی ئەنیسی: ڕوشت. 
٢. ئەو میسراعە لە چاپی ئەنیسیدا نییە و بە هۆی ئەو ڕاستییەوە کە شوێنەکەی بەتاڵ ڕاگیراەوە، وێدەچێت هۆکارێکی تەکنیکی لە ئارادا بووبێت. 
٣. چاپی جەعفەر: موحەببەت. وشەکە لە زمانی فارسیدا شێوازی موحەببەت و لە کوردیشدا زۆر جار هەمان شێوەی موحیببەتی هەیە. من شێوازی چاپی ئەنیسیم ڕەچاو کرد کە ئەوەندەی بزانم لە ئەسڵە عەرەبییەکەشیدا وەهایە. 
٤. چاپی ئەنیسی: سبەینی (دەبێ هەڵەی تایپ بێت). 
٥. چاپی ئەنیسی: دەخووێنێ. نووسینی وشەکە بە دوو پیتی /واو/ لە هەڵەی تایپ دەچێت نەک کاری مامۆستا خۆی. وشەی خوێندن بە دوو /واو/ نەبینراوە.