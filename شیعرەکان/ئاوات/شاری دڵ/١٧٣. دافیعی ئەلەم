شاعیر: ئاوات
کتێب: شاری دڵ
سەرناو: دافیعی ئەلەم
لەبارەی شیعر: گەردیگلان، ١٣٣١ هەتاوی - (لاپەڕە ٦ و ٧ ی چاپی ئەنیسی و ٢٤٣ ی چاپی جەعفەر)

ئەتۆی حەکیمی هەموو دەرد و دافیعی ئەلەمی
ئەتۆی کە شافیعی خاوەن گوناهی زۆر وکەمی

ئەتۆی که ڕەحمەتەکەی گرتی دار و بەردی وڵات [١] 
وەخڕدەکەی بە سەخا و بەزل سفرەکەی حەتەمی

وجوودی تۆ بووه زیبی گوڵ و دڵی بولبول
به بۆنی تۆوه گەیشت، بوو به نۆکەر و خەدەمی

وەنەوشه گەردنی خۆی کرد بڵند له ڕاستت زوو
نەسیمی سوبح سەری کرد نەوی و دای قەسەمی

که تا وجوودی هەیه سەرنخوون و مل‌کەچ بێ
سیاهـ‌پەرده بێ دایم، هـەتاکوو دێ عەدەمی

که سوێسنیش وەزمان‌هات بڵێ منیش جوانم
سەبا به ئەمری جەنابت شەپێکی دا له دەمی

تەماشە نێرگسی خۆشبەخت چۆنی تەرتیب دا [٢] 
لە لایێ حوققە و کاغەز، لە لایەکیش قەڵەمی [٣] 

لەبەر ئەوه که بنووسێ له مەدحی تۆ دەفتەر
ببێته زیبی چەمەن، خۆش بێ هاتنی قەدەمی

١. چاپی ئەنیسی: ڕەحمەتەکەت
٢. چاپی ئەنیسی: تەماشا
٣. چاپی ئەنیسی و جەعفەر: حۆققە وو کاغەز