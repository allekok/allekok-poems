شاعیر: ئاوات
کتێب: شاری دڵ
سەرناو: چ خۆشە
لەبارەی شیعر: قاقڵاوا، ١٣٥٤ی هەتاوی - (لاپەڕە ٥٣ و ٥٤ ی چاپی ئەنیسی و ١٨٩ ی چاپی جەعفەر)

ئەگەر دڵبەر دڵ ئارا بێ چ خۆشە! [١] 
به‌زەوق و ئاڵ‌وواڵا بێ چ خۆشە! 

شەراب هەرچەنده تاڵ‌وتونه، چاوم! [٢] 
که ساقی وا دڵ‌ئاوا بێ چ خۆشە! 

کەوا مەستی له نەشئەی چاوی مەستە
بڵێ دەی جامی مەی با بێ، چ خۆشە! [٣] 

له کاتی مردن و دەرچوونی گیانم [٤] 
که یادی ویم له دڵ‌دا بێ، چ خۆشە! 

له گیروداری ڕۆژی واپەسینم
که سینەم 'لام‌ئەلف‌لا' بێ چ خۆشە! 

ئەگەر فکرم له سەر 'لا' بێ چ ناخۆش! 
که ئیمانم به ئەولا بێ چ خۆشە! 

'ئیمامی' تۆ که 'لائیللا'یه زیکرت
هومێدت هەر به 'ئەڵڵا' بێ چ خۆشە! 

١. چاپی ئەنیسی: چخۆشە
٢. چاپی جەعفەر: توونە
٣. چاپی ئەنیسی: بڵێ دەک
٤. چاپی ئەنیسی: دەرچوونی روحم