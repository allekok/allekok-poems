شاعیر: ئاوات
کتێب: شاری دڵ
سەرناو: شاری دڵ
لەبارەی شیعر: لاپەڕە ١٣ ی دیوانی چاپی ئەنیسی

من دەڵێم شاری دڵم باغ و گوڵستانە، کەچی! 
 عەقڵ ئەڵێ نا، قەسەبەی شۆڕشی مەستانە، نەچی! 

 من دەڵێم نوختەیی ئەو ڕەوزەیی ئیمانە، دەچم! 
 ئەو دەڵێ نا، ڕەشە جێ ڕاوگەیی شەیتانە، نەچی! 

 من دەڵێم مەسکەن و ئارامگەیی جانانە، دەچم! 
 ئەو دەڵێ سەربەسەری تێکچووە، وێرانە، نەچی! 

 من دەڵێم جێگەیی هەر شێت و جنوونانە، دەچم! 
 ئەو دەڵێ نا، زەدەیی پەنجەیی پەریانە، نەچی! 

 من دەڵێم مەرکەزی ئەسڕاڕی حەریفانە، دەچم! 
 ئەو دەڵێ جێ تەمەعی چاوی حەسوودانە، نەچی! 

 من دەڵێم وەختی خەتەر مەئمەن و قەڵگانە، دەچم! 
 ئەو دەڵێ کونکونە، جێگەی سەرەپەیکانە، نەچی! 

لەو هەموو چوون و نەچوونە سەری سوڕ ما 'کامیل'
من دەڵێم جوانە دەچم، ئەو دەڵێ واجوانە نەچی