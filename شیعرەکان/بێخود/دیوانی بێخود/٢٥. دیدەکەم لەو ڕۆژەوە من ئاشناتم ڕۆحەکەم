شاعیر: بێخود
کتێب: دیوانی بێخود
سەرناو: دیدەکەم لەو ڕۆژەوە من ئاشناتم ڕۆحەکەم

دیدەکەم لەو ڕۆژەوە من ئاشناتم، ڕۆحەکەم
ئاشنایێکی بە گیان و دڵ فیداتم، ڕۆحەکەم

پەڕتەوی ڕووی تۆم کە دی لەو ساوە وەک روحُ البَیان
هەر خەریکی سەیری سوورەی والضُّحىتم، ڕۆحەکەم

تا لە چاوی مورشیدی تۆ بەیعەتم وەرگرتووە
ڕۆژ و شەو مەجزووبی حەوشی خانەقاتم ڕۆحەکەم

دڵ ئەگەر مەفتوونی دانەی خاڵەکەی سەرگۆنەتە
خۆم ئەسیری پەرچەمی داوی بەڵاتم ڕۆحەکەم

تۆ کە لۆرتی حوسنی ئەمڕۆ، فەرزە من بێ بەش نەکەی
موستەحەققی ڕووت و موحتاجی زەکاتم، ڕۆحەکەم

من بە قووتی وەسڵی ئێوارە و سبەینێی تۆ ئەژیم
تۆ خودا تۆش نەیبڕی مووچە و بەراتم، ڕۆحەکەم

شەو ئەزانی بۆچی هەر دەور و خولی ڕووی تۆ ئەدەم! ؟ 
تا بزانی من کە پەروانەی چراتم، ڕۆحەکەم

بشمرم خاکم لەپاش سەد ساڵ ئەڵێ وەک سامی نووح
ئەی مەسیحا چاوەڕێی یەک مەرحەباتم ڕۆحەکەم

تووشی تیغی نازی تۆ بووم تازە توخوا لێم گەڕێ
با شەهادەت بێ بە ئەسبابی نەجاتم، ڕۆحەکەم

جائیزەی ئەم شێعرە نازدارانە بێخود عەرز ئەکا... 
کافییە بەم نەوعە لوتفت بۆ خەڵاتم، ڕۆحەکەم