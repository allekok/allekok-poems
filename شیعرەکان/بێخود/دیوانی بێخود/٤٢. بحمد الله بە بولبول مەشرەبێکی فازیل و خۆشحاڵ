شاعیر: بێخود
کتێب: دیوانی بێخود
سەرناو: بحمد الله بە بولبول مەشرەبێکی فازیل و خۆشحاڵ

بِحَمْدِ اللّه بە بولبول مەشرەبێکی فازیل و خۆشحاڵ
عەتای فەرموو خودا گوڵغونچەیێکی تازە و لێوئاڵ

ئەگەرچی ناوچەوانی پاکی قیبلەی ڕۆژپەرستانە
هیلالی عیدی فیتریش دەرئەخا، ئەمما بە ئەبرۆی کاڵ

دەهان و مەقعەدی دوژمن قەعادەی بێت و بلوێری
دەماری حاسیدی دەسرازە، ئێسقانی عەدووی خڕخاڵ

ئەگەر پێشکەش ئەفەرموون پێشکەشی بێت عەرشی ڕەحمانم
بە توولی عومر و عیلم و فەزڵ و جاه و حیشمەت و ئیقباڵ

ئومێدم وایە بەدخواهی بەهەشتیی تەلعەتێکی وا
بڵێسەی دۆزەخی بوخل و حەسەد بیکا بە کۆی زوخاڵ

بە تێغی شەرع و دیرعی وەرع و بەرزی عیلم و گورزی زوهد
خودا بیکەی بەسەر هاوعەسری خۆیا وەک توهەمتەن زاڵ

کە ساڵی مەولیدیم پرسی، خیرەد فەرمووی وەکوو باوکی: 
بژی یا رب بجاه قائل عِش قَرناً او صد سال