شاعیر: بێخود
کتێب: دیوانی بێخود
سەرناو: ئیلاهی ئەم گوڵی نەوڕەستە هەر دائیم بەهاری کەی

ئیلاهی ئەم گوڵی نەوڕەستە هەر دائیم بەهاری کەی
لە باخی پڕ لە میوەی توولی عومرا کامگاری کەی

پەری تەقوا و عیفریتی هەوا و نەفسی موسەخخەر بن
لەسەر تەختی سولەیمانی بڵەند و پایە داری کەی

لە ئەوجی مەیمەنەتدا وەک هومایونی موبارەک بێ
لە بورجی مەعریفەتدا هەر وەکوو ڕۆژ ئاشکاری کەی

ئەوی ئەم نەونەمامی جۆیی عیرفانەی نەوێ یاڕەب
لەڕووی چاک و خراپا هەر تەرێق و شەرمەزاری کەی

بە تەئریخی لە دایک بوونی ئەو دائیم ئەڵێ بێخود: 
خدا وک بابُ باپیری وحیدِ روزگاری کی