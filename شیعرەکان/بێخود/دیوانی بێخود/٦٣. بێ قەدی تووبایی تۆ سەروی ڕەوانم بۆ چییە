شاعیر: بێخود
کتێب: دیوانی بێخود
سەرناو: بێ قەدی تووبایی تۆ سەروی ڕەوانم بۆ چییە

بێ قەدی تووبایی تۆ سەروی ڕەوانم بۆ چییە! ؟ 
جەننەتی فیردەوس و عومری جاویدانم بۆ چییە! ؟ 

تا موژە و ئەبرۆیی جەوهەرداری تۆ بێ ئەسڵەحەم
خەنجەری قەزبین و شمشێری دەبانم بۆ چییە! ؟ 

ڕۆژی وەسڵت هەر سبەینێیە کەوا پڕتەو نەدا
من لە تاریکی شەوی هیجرا ژیانم بۆ چییە! ؟ 

سەیری تۆی گەر پێ نەکەم کوێر بم، ئەگەر چاوم بوێ! 
وەسفی تۆی گەر پێ نەکەم لاڵ بم، زمانم بۆ چییە! ؟ 

تا بەهاری ڕوویی گوڵڕەنگت بڕێژێ ڕەنگی حوسن
سونبول و نەسرین و لالە و ئەرخەوانم بۆ چییە! ؟ 

بۆ قەدی هەروەک عەسایە غەیری قومری مەشرەبان
هیچکەسێ نازانێ ئاهی ناتەوانم بۆ چییە! ؟ 

جێگە گازی من هەتا ئەو ڕوومەت و ئەو لێوە بێ
سێوی سەردەشت و هەناری شارەبانم بۆ چییە! ؟ 

تۆ کە چاوت پێم بڵێ دەرسی زوبانی ئەجنەبی
وەک موفەتتیش بەگ ئیتر من تەرجومانم بۆ چییە! ؟ 

یار کە فەرمووی بێرە باغی ڕوومەوە بۆ گوڵچنین
بێخود ئیتر ئیزن و پرسی باخەوانم بۆ چییە! ؟