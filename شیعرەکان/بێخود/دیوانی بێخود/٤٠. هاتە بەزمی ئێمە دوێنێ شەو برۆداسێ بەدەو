شاعیر: بێخود
کتێب: دیوانی بێخود
سەرناو: هاتە بەزمی ئێمە دوێنێ شەو برۆداسێ بەدەو

هاتە بەزمی ئێمە دوێنێ شەو برۆداسێ بەدەو
هەر بە ناکامی پەڵەی سەبری دڵی کردم درەو

هات ئەما چی هات! ؟ وەکوو گوڵ دەم لەبالەب پێکەنین
چوو، ئەما چی چوو! ؟ وەکوو نێرگس دوو چاوی پڕ لە خەو

خوسرەوێکی وا بە ناز و عیشوە هێند شەکری شکاند
بووم بە فەرهاد ئاخری بۆ گفتوگۆی شیرینی ئەو

هەرکە چاوی کەوت بە ئەبرۆی دەسبەجێ قازی وتی: 
لێ بدەن مەیتەر کە ئیمشەو جەژنە، دیمان ماهی نەو

گەر بە زەڕ بۆی دەس بدایێ شێخ تەماشا کردنی
زوو جل و خەرقەی ئەنایە ڕەهن و پێناوی گرەو

چینی کاکۆڵی کە پەخشان بوو بەلای ملیا، وتم: 
سەر بیلادی شەرق ئەچێ وا دیارە هۆردووی غەربی شەو

دڵ کە کونکون بوو ئەبێ جارجارە ڕازی دەرکەوێ
دەنکە دەنکە نیسک و نۆک هەر دائەدەن بێژنگ و کەو

وەه چ خۆشە تا سبەینێ دەم لەسەر غونچەی دەمی
من وەکوو بولبول بناڵم، ئەو بخوێنێ چەشنی کەو

قەت بە گۆشتەوزوون نەزانی قەرتماغەی زامی دڵ
پێستەکەی لێ لادە بێخود تێ ئەگەی کردوویە هەو