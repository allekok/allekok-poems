شاعیر: کەماڵ ڕەحمانی زەنگیاوەیی
کتێب: چرای خەیاڵ
سەرناو: حه‌یا که‌ی ده‌کا؟ !
لەبارەی شیعر: ٨٣/٠٣/٠١ زه‌نگیاوێ

با دێت و باران، خوناوکه‌ی ده‌کا
گه‌نم له‌شایان، که‌روێشکه‌ی ده‌کا

بلبلی شه‌یدا، وێنه‌ی هونه‌رمه‌ند
ده‌ردێ به‌ سازی چریکه‌ی ده‌کا [١] 

زه‌رده‌زێڕینه‌، کۆشی گوێی گوڵان
پڕ له‌ ئاڵتوونی عه‌نتیکه‌ی ده‌کا

هه‌میشه‌ کاڵه‌، میوه‌ی دڵخۆشی
به‌هاره‌ هه‌ر له‌ فه‌ریکه‌ی ده‌کا

با دایک و، خونچه‌ و چرۆ وه‌ک مناڵ
ئه‌م لک و چڵه‌، له‌ بێشکه‌ی ده‌کا

لێوڕێژه‌ هه‌ستی شاعیر له‌ خۆشی
بۆیه‌ ده‌چی که‌ی هه‌ر تکه‌ی ده‌کا

کانی گیا و گۆڵ، وای ده‌وره‌ داوه‌
له‌ ڕووی ڕووگوڵ و ملوێنکه‌ی ده‌کا

ئه‌م هه‌موو جوانیه کرا به‌نی بوون
داوای ته‌سبیحات له‌و خه‌ڵکه‌ی ده‌کا

که‌ هه‌یهه‌تی ئه‌م هه‌موو دیمه‌نه‌
ده‌بینێ ئاخر حه‌یا که‌ی ده‌کا؟ ! 

١. دەردێ بە سازی چریکە کردن: یانی چاک دەخوێنێ.