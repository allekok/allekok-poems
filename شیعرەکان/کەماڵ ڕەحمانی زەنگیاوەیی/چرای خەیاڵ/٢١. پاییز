شاعیر: کەماڵ ڕەحمانی زەنگیاوەیی
کتێب: چرای خەیاڵ
سەرناو: پاییز
لەبارەی شیعر: ٨٣/٠٩/٠٩ زه‌نگیاوێ

زه‌وی له‌ جێ جێ لێوه‌ی [١] کردووه‌
دیوی نیسێیان خووسی گرتووه‌

سپی و شینایی زۆر لێک دێته‌وه‌
پاییز ڕه‌نگێکی پێ‌ده‌گرێته‌وه‌

گه‌ڵا خزیون ده‌ قولک و که‌ندان
له‌ ترسی سه‌رما و شکست و به‌ندان

هه‌ر دارێ بیڵێی ڕووتاوه‌ته‌وه‌
له‌ ڕیزی جوانان شۆراوه‌ته‌وه‌

دم چۆمیش سه‌فای جارانی نه‌ما
به‌زم و ئاوازی مه‌لانی نه‌ما

بڕۆ شاخ و ده‌شت گشتی ته‌خت که‌
نابینی مه‌لێ غه‌یری چوێله‌که‌

بۆ به‌رزه‌ شاخان، مه‌ندیلیان کڕی
هه‌ر بینا زه‌ویش کفنیان بڕی

وه‌ک زه‌وی ڕه‌نگی مردوی گرتووه‌
سه‌یره‌ کفنیان بۆ نه‌ناردووه‌

پاییزه‌ و ڕۆژی به‌ند و شکسته‌
هه‌ر سـووکی [٢] خۆشی سووک و شکسته

١. لێوە: شینکەی تازە دەرهاتوو. 
٢. سووک: بازار.