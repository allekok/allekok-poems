شاعیر: حاجی قادری کۆیی
کتێب: غەزەل
سەرناو: عەسا و قامەتم تیر و کەوانە

عەسا و قامەتم تیر و کەوانە
کەچی دڵ تالیبی ڕەوتی کەوانە

ئەگەر جەمعی وەکوو عەقدی سورەییا
پەرێشانت دەکەم وەک حەفتەوانە

هەتا کەی هەروەها شەققەی سمت دێ
غەم و غوسسەی جیهان باری گرانە

ددان و مووی سەری وەک کوهنەپیران
نیشانەی داوەشان و هەڵوەرانە

جەوانی وەک جوانی کەوتە داوی
لەغاوی ڕیشییە، زینی ڕەوانە

بە سەر چوو خەتتی سەبزی، مژدە ئەی دڵ
دەمی دروێنەیە و خەرمان و دانە

ئەوی خۆشم دەوێ میسلم نەدیوە
بە غەیرەز خۆی لە ژێر ئەم ئاسمانە

لە بەینی زولف و خاڵ و نوونی ئەبرۆ
بە ئەلفی قامەتی جانی جیهانە

لە هەردوو لامەوە زولفی دوو لانە
ئەسیری کردم و بێ ئاشیانە

لە ڕۆما گەر مەتاعێ بێ تەماعی
بە خۆڕایی بدەن هێشتا گرانە

ئەبووزەڕ مالیکی دنیایە لێرە، 
ئەوی «غازی» هەیە ساحێب «قڕانە»

ئەگەر توججاری حاجی پارە بێنە
مەتاعە نیک و بەد، دنیا دوکانە

لەبۆ عوقبا بزانە کام بە کەڵ دێ
ئەتۆ موختاری ئێستا لەم میانە