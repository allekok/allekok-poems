شاعیر: حاجی قادری کۆیی
کتێب: غەزەل
سەرناو: ئەم خەیمە کە شەمسییەیی شاهەنشەهی ئەرزە

ئەم خەیمە کە شەمسییەیی شاهەنشەهی ئەرزە
تا چادری نیلووفەری سەر تەپڵەکی بەرزە

ئەتنابی وەکوو توولی ئەمەل لاموتەناهی
ئەوتادی وەکوو کێوی ئوحود مەرکەزی فەیزە

سەقفی وەکوو گەردوونە، شکافی وەکوو ئەنجوم
پەردەی وەکوو ئەدواری سەما ئەتڵەسی سەوزە

هەروەک ئەلفی جانە ستوونی لە سکوون دا
نەک تابیعی غەیرە، موتەحەڕڕیک وەکوو هەمزە

ئەوسافی وەکوو خەتتی دو زولفە بە چەپ و ڕاست
وەک ماری موتەلسەم کە تەلیسمی سەری کەنزە

وەسفی چ بکەم؟ نێوەنی گوڵ، دامەنی سونبول
شایستە سەناخوانی بکەم هەروەکوو فەڕزە

لای ژووری سەمەن، نێوەنی گوڵ، دامەنی سونبوڵ
لەو سوورەت و مەعنایە کە سەد جەننەتی لەغزە

فیلجوملە وەکوو خاڵی ڕوخی دڵبەری حاجی
دڵ پەستە، دەسا بادی سەبا هەستە مەلەرزە! 

هەر لێرە هەتا دەشتی بەهەشت ئاینی لاجان
ئاهیستە بڕۆ نەک وەکوو دێوانەیی هەرزە

تا داخیلی خەڵوەت دەبی ئەمجا بە وەکالەت
خاکی قەدەمی ماچ بکە بەم تەرزە کە تەرزە

مەئزوونی ئەوەندە وەکوو ئاهم بە نەزاکەت
لا دەی سەری زولفی نە وەکوو بیخەیە لەرزە

ئەم نەوعە گوڵە هەڵدەکەوێ ساڵێ لە قەڕنێ
نەک وەک گوڵی بازاڕییە هەرساڵە کە سەوزە