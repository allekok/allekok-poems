شاعیر: حاجی قادری کۆیی
کتێب: مەسنەوی
سەرناو: خوسرەو و کەیقوباد و ئەسکەندەر

خوسرەو و کەیقوباد و ئەسکەندەر
وەکوو کیسرا و کاوس و قەیسەر

هەموو تێ چوون و پاکی فەوتاوە
نە سیلاح و نە سککەیان ماوە

واقیعەن وایە وەک بەیانم کرد
هەر کەسێ زا بە ناعیلاجی مرد

مەرگ و ژین میسلی سێبەر و تاوە
ئەوی باقی بمێنێ هەر ناوە

چونکە هەرچی لە داری دونیایە
ئەووەڵی ئاوە، ئاخیری بایە

سەد شەهەنشاه و پادشا مردن
سەیری کە کوردی ئێمە هەر کوردن

میللەتە باقی، مابەقی فانی
هەر لە جافی هەتا بە گۆرانی

حەسرەتم هەر ئەمە لە دنیا دا
حاجی دەمرێ بە دەوریان ناگا

گەر بە دەورانیان بگەییایە
هەموو حاڵی دەبوون چ دەریایە

چ بە مەنسوور و گەوهەری کوردی
چ بە نەزم و کینایەتی وردی

سەعدی ئەییامی خۆی نەبوو نانی
وەکوو من بوو گەڕۆک و بێ خانی

ئێستە خەڵقی لە حەسرەتی دەمرن
بەیتەکانی لە زێڕ و زیو دەگرن

ئاخیری ڕۆژەکیش دەیێ وەعدی
خەفەتم بۆ بخۆن وەکوو سەعدی

قازیی نەسر و موفتیی نازیم
تێ دەگەن تا مودەڕیس و عالیم

بۆ تەسیحەی زوبانی کوردانە
شێعرەکانم دەلیل و بورهانە

یەعنی تا ماوە شاعیری غەڕڕا
عارف و عامی داخی بۆ ناخوا

لاکین ئەو ساعەتەی بە ڕەحمەت چوو
قوڕ دەپێون دەڵێن: چ حیکمەت بوو! 

پەشمە حاجی وەرە وەکوو جاران
بێرەوە سەر حیکایەتی کوردان