شاعیر: مەلای جزیری
کتێب: دیوانی مەلای جزیری
سەرناو: ب نارێ فورقەتێ سوهتم ژ فەرقێ سەر حەتا پێدا

ب نارێ فورقەتێ سوهتم ژ فەرقێ سەر حەتا پێدا
خەدەنگا غەفلەتێ نوهتم ژ بەرقا لامعا تێدا

خەدەنگا فورقەتێ رەعدە دلێ ئەو غەفلەتێ لێ دت
دبێژم: وەر جەبەل بت ئەو بکەربت وێ د گاڤێ دا

هەچی فورقەت نە دی هجران نەبێ من داغ و کەی لێ نە
ژ بل دەربێ د هجرانێ فراقێ رووح و جان کێ دا

ژ هەر بێ داغ و بێ دەردی مە پورسن محنەتا عشقێ
چ زانن بێ خەبەر ژانا دلێ داغ و کەسەر تێدا

کەسێ محنەت دی و فورقەت ڤەخواری جورعەیا هەجرێ
گری وان تێ ب حالێ من دڤێ هجران و زەجرێ دا

ب داما موحبەتێ بەندم خەدەنگا فورقەتێ دل نوهت
ب شوبهی مورغێ نیم بسمل د هەڤ وەرتێم د خوونێ دا

برووسکا باتنی دا دل د پێتێ سینە وێ وەر بوو
کو دێ بێتن تەبێتا دل د ناڤ وێ نار و پێتێ دا؟ ! 

ژ ئولفێ شوبهەتی زولفێ مەدام لەو بێ قەرارم ئەز
کو جانێ من عەزیز ئیرۆ چوو و دل وێ د ئولفێ دا

ژ مەحبووب دوور کرم چەرخێ فەلەک وێ پوڕ هلاڤێتم
نزانم دێ ل کوو دت من د ڤێ دەوران و چەرخێ دا

حەبیبێ بێ خەتا کوشتم ب دەربا فورقەتێ ئاخر
ژ وێ رۆژێ دزانی من کو یار ئەو تیر ل جەرگێ دا

گەلۆ دیسا ببینم ئەز چرایێ وەسلەتێ هل بت
بسۆژم شوبهێ پەروانێ ل بەر وێ نوور وشەوقێ دا

ب دەربێ کەوکەبا سوبحێ ل مەشرق زوهرە تالع بت
زوحەل دوور بت ب شەش بورجان و وندا بت د غەربێ دا

ژ قوندوس زوهرە پەیدا بت ژ هندس موشتەری بێت دەر
سپێدێ دت سورەییایێ شەفەق دت قامەتێ پێدا

ژ شەوقێ ئەبرووان بنمێت هلال دیسا د قەوسەینان
ژ خاوەر بێتە دەر خورشید زەلام وەربێ د نوورێ دا

ب وەردان زەیینین گولشەن چەمەن و لالە بشکفتن
بنەفش و چیچەکان ڤێکرا شەفەق دا یەک د رەوزێ دا

سەحەرگەه عەندەلیب مەستن ژ بهنا وەرد و بشکۆژان
شوبیه تووتاک وگۆیینان دنالین ئەم د فەرقێ دا

ل کەلبێ ئاستانێ خوە نەپورسی قەت حەبیب جارەک
گەلۆ نائێنە بیرێ ئەم دڤێ نێچیر و ڕاڤێ دا

دزانم شەهسوارێ من غەزالەک وێ د فتراکێ
ب جایی سەیدێ ئەز بووما دوێ فتراک و بەندێ دا

چ حەد سەیدێ هەزار جانن د فتراکا حەبیبێ من
کو سەد جەمشید و کەیخوسرەو غولامن سەر دەڤێ ڕێ دا

د دەه سالان مولازم مام و یارێ ڕوو نەدا جارەک
وەگەرنە یار ئەگەر ڕوو دت هەیە جارەک د سالێ دا

دلۆ مزگینە من شابە کو سولتانێ مە دێ بێتن
ژ من باوەر کە پەیغامێ سەحەر مزگین ب من پێدا

شوکور بیناهییا من هات و یەعقووب دیدەڕەوشەن بوو
ب بوویا یووسفێ مسرێ ل کەنعانێ بەسەر پێ دا

نەسیمێ سونبول و سێڤان سەحەر دا حەبس و زندانێ
ڤەبوو قوفلا مە بێ مفتە زڕنگێنی ژ قوفلێ دا

فراقێ شەڤ ب ئاخر چوو سپێدە کفش بوو دیسا
مەریخا نەحس ئاڤابوو خویا بوو ڕۆژ د شەرقێ دا

د چەرخێ وەک نوجووم دێم دۆڕ سەما هاتن قرانا یەک
هەییڤا بەدر بوو ئەو سوڕپەری من دی د رەقسێ دا

ژ وادی ئەیمەنێ دلبەر نزام ئەنگوشتەک ئزهار کر
کو خوەش ئەنوار وبەرقن ئەو تەجەللی بوون توورێ دا

قرانا زوهرەیێ من دی دبەر عقدا سورەییایێ
ژ پەروینان دبێژم عەکسە هێژ کەفتی د جامێ دا

حەبیبێ عەزمێ سوحبەت کر د جامان لەو شەراب ئانی
دلێ من دی دو سەییادان ژ بوریان ڕا بەری وێ دا

ژ شەکلێ ئەبروویێن ساقی وە بەدرەک من موقابل دی
هلاتن سەد هلال ئیرۆ ئشارەت من ژ عەکسێ دا

ب توولێن ئاستانێ ڕا ڤەخوەندم میر ب دەرگاهی
بڤی چاڤی حەبیب دیتم شوکور ئەڤ شەفقە مەولێ دا

ب زەهرێ خوەی شەریف خوەندم گۆ: خدمەتکارێ دێرینی
تە پوڕ جەور و جەفا دینە د سلووک و سەعی و جەهدێ دا

بچین وەردان ژ گولزاران کو ئەغیاران ب دەست خارن
ژ مەخسووسان د دەرگاهی دوعا من ئەو د هەجرێ دا

ب تەشریفا خوە ئەز خوەندم ژ لوتفێ بەندە نیشان کر
خەلات و شەفقە و دل دان شوکور خوازین کو باخوێ دا

مە هادر سەجدەیا شوکرێ ل وی عەردێ موقەددەس کر
ب موژگانێن خوە دوڕ سوفتن ئەنی مالی ل عەردێ دا

هەیا بیناهییا چەهڤان بوت و عوززا و لاتێ من
تویی پێشبەر سوجوودا من سەحەرگاهان د خەلوێ دا

ل بال علمێ تە مەعلوومە ژ ژینێ من تو مەقسوودی
فدایێ جان مە دێ جان بت د قەستا وەسل و دینێ دا

ب حوسنا خوەی ئلاهی کی ب سەهم و هەیبەتێ دینێ
نوجووم و کەوکەب و لامع ژ بالا تێن ب بەژنێ دا

ب خالێن وەرد و نەسرینان ژ قودرەت خەق کشاندی لێ
ب تەرحا نێرگزا عێلی سەحەرگاهان نەسیم لێدا

کو توولێ ئاستانێ دوور نەکی ئێدی ژ دەرگاهی
ژ باخوێ ڤێ رجوو ناکین د بابێ لوتف ورەحمێ دا

تو بارێ فورقەتێ زانی دکارم ئەز تەحەممول کم
ب نارێ کووهێ قەندیلم بلا فیلم د عشقێ دا

زهی دەردێ مەزن فورقەت جەگەر سۆت ئاتەشی دا دل
جهێ سەبرێ نەما چەندان فەرەج من دی د سەبرێ دا

مەلا بێ قامەتا یەکتا قیامەت من ب چەهڤان دی
فراقێ ڕووسیا بن تە ژ من جانێ شرین جێ دا