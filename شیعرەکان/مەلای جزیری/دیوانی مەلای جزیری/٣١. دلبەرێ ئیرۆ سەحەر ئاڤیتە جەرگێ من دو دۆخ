شاعیر: مەلای جزیری
کتێب: دیوانی مەلای جزیری
سەرناو: دلبەرێ ئیرۆ سەحەر ئاڤیتە جەرگێ من دو دۆخ
لەبارەی شیعر: شەپالاشەنگ

دلبەرێ ئیرۆ سەحەر ئاڤیتە جەرگێ من دو دۆخ
یەک لسینە، یەک ددلدا لەو ژمن تێن ئاخ و ئۆخ

ئاخو ئۆخێن من ژدل تێن لی ژبەر تیرا قزل تێن؟
یان ژکوڤانێن دکول تێن ژێ دزیت هەر خون و زۆخ

خون ژدل جۆجۆ رەوان تێ وەک عەقیق و ئەرغەوان تێ
لێ ژدەست سەلوا جەوان تێ ئەو شەپالا شەنگ و شۆخ (یان، سەلوارەوان)

ئەو شەپالا شۆخو شەنگە کافرە، روم و فەرەنگە
دامە بەر جۆتەک خەدەنگە زالمێ کشتم بدۆخ

زالمی کوشتم شەپالێ نازکی غەنجێ دەلالێ
بون حیجابا زولف و خالێ ئیدەک و عالا و تۆخ

نەترک و تایێن بریشی ئی دزێرن پێڤە ویشی
من دوفیرس دین دپێشی مروەت و ئینساف یۆخ

لەو هەرفتم ئەز ژمەیلێ شوبهەتی سیهلێ و سەیلی
موحبەت و عیشقا دلەیلێ ئەز کرم یەکسەر پلۆخ

دەست نەهیلم ئەز ژدینێ شوبهی فەرهادی شیرینێ
وەر ژبەر عیشق و ئەڤینێ من درێ چت ئەف کلۆخ

سوحبەتا چەرخ و سەما تێ وەک (مەلا) سەد موبتەلا تێ
زەمزەم و ئاڤا حەیاتێ موشتەری سەد شیخ و شۆخ