شاعیر: مەلا حەسەنی دزڵی
کتێب: دیوانی مەلا حەسەنی دزڵی
سەرناو: پیری

ئینەها نە وەخت جوانیم بیەن
فەسڵی سەرمەستی و نادانیم بیەن

من جە کردەی وێم پەشیمانیم بەرد
وەعدەی پیریمەن جوانیم ویەرد

جوانیم ویەرد پیریم نمانان
سکەی سفیدیم کول عاڵەم وانان

ئیستە من پیرم پیری زەرئابم
قامەت قەباخم، شەریک ئاخم

داخی گرانم دنیام ویەردەن
پەی ئاخرەتیچ، کارێم نەکەردەن

دنیا بە وێنەی سازی سەرکەشا
پەنج و دوو ڕۆیێ، پەی کەسێ وەشا

چرایێ چون نوور، پەی وێش مەدرەوشۆ
تا وەڕووی دنیا، مەحشەر مەخروشۆ

جیزەی سەماوەر، نیگەی دڵەی تەنگ
شۆڕەی فەوارەی فرمێسکان سەد ڕەنگ

مەتەرسوو بمروو، قەبرەکەم بۆ غار
ئیزرائیل جە دەس ناڵەم بۆ بێزار

مەتەرسوو بمروو، بیابان بۆ جێم
هامسەران بەیان، نەزانان من کێم

ئارۆ لوانی کۆنەهەواران
داد گرانم، کۆچشا کەرد یاران

نە یاران مەنەن، نە دەوارشان
دیم کە چەن سەنگێ، جە هەوارشان

پەرسام ئەی سەنگە سیای ڕوو هەردە:
کۆ کۆنە یاران تۆشان جەم کردە؟

واتش: ئا یاران تۆ پەرسی ئەحواڵ
ئادێ بارشا کەرد، لوەی سیاماڵ

ئارۆ لوانێ یاگەکێو تۆ بێ
بە بۆنەو تۆوە، خاکش وەش بۆ بێ