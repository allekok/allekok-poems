شاعیر: مەلا حەسەنی دزڵی
کتێب: دیوانی مەلا حەسەنی دزڵی
سەرناو: پەوکێ چی دنیا شادی و وەشیمەن
لەبارەی شیعر: بۆ چەند دۆستێکی لە دەگاشێخان

پەوکێ چی دنیا شادی و وەشیمەن
بینایی دیدەم عەبدولحەکیمەن

ئامان و دەخیل بیاوەم پەنە
کیسەی تەماکۆم تۆزش نەمەنە

حەمە کەریم گیان نەتەوەی ئاڵتوون
کۆنە تەڕەوان، وێنەی ئەفلاتوون

حەمە قسەوەش، حەمە زوان وەش
گەورە تەڕەوان، چوار و پەنج و شەش

قلیان بەوێنەی بزڵە هەتیمە
عەرزەش هەن وەلای ئەحمەد ڕەحیمە

ئەر جە هامسایا وێت دزیت کەردەن
یا چنگڵە ڕوکێ، یا گزیت کەردەن

نام وردە دانەی، خەربەنگت هاڕان
نام جە تەماکۆی، بن پەلت ماڕان

یام ساقە زلت هاڕان بە دنگێ
قلیان ماتڵا پەیم کیانە چنگێ

ئەر هیچکام نەبی، گزگلێ هاڕە
بیاونەم پەنە، حاڵەتم فاڕە

قلیان سیاقیر، سینەم تەنوورا
ها شیم وەهەردا، پەی هەشەنوورا

ئیستقبال کەروو جە قۆزەداران
بەش نەفەسێم دا، جە ژحرەماران

سینەم ئاشوفتە، دەروون ناڵەشا
هەناسم گیزەی، زەردەواڵەشا

پێچی مێزەرەم، وێنەی کالیارەن
هەیکەلم وێنەی، ئوسا دانیارەن

ئەمانەتیت بۆ، وەختی عەلاجەن
ڕیش و سمێڵم، وڕەی هەلاجەن

ها نەختێش مەنەن بەیا نەسەردا
وا چون قنگڵاشک، بەرۆش وەهەردا

ئارۆ پەنج ڕۆین، قلیانی هاڵی
مژوو تا چەشوو، ژاراوی تاڵی

ژارش تەمام بی، تاڵیش هیچ نەمەن
شیرین بی دلێش، چون شەکەرو قەن

حەسەن جە دزڵی، وای سەر ئێڵاخان
هاوارت یاونۆ، بە دەگاشێخان

چون داشێخانی، هەر پەی خواینێ
پەی شێخ و مەڵا، هەر جان فیداینێ

ئافەرینتا بۆ، دەگاشێخانی
گیان فیدای عیلم و دین و ئیمانی

ئیشەڵا وەختێ حەشرەما کەرا
چەنی سولەحا، نامێما بەرا! 

حەدیسەن هەر کەس، چەنی کەسێ بۆ
پەی خزمەتی عیلم، پێسە مەسێ بۆ! 

ئاخ جا چەن وەشا، پێوە جە مەحشەر
حەشرما کەرۆ، خالقی ئەکبەر! 

جا ملمێ بەهەشت پێوە ئیشەڵا 
احسنُ الحَیات، تَبارک اللە