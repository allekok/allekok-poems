شاعیر: مەلا حەسەنی دزڵی
کتێب: دیوانی مەلا حەسەنی دزڵی
سەرناو: زاڵم سەرنگوون

نامە بۆ ئۆسا ڕەسووڵ و ئۆسا حەبیب

ئەی ئۆسا ڕەسووڵ، ئەی ئۆسا حەبیب! 
هەر دوو وەفادار، براڵەی نەجیب

سلامٌ علیک جە دوور وەڵاتا
حاڵ پەرسا و دۆعا، هەم مەرحەباتا

کوا مەرحەمەت هەردە جارانتان
مەرحەبای سوبح و ئێوارانتان

کەوتەنۆ دڵم، ئارەزووی وەتەن
تاڤگەش وناو، خاک سورمەی چەمەن

دەروونم بیەن وە تافی ئەزمەر
ئای پەرێ ناڵەی تافی بەختەمەر! 

ئەر قسمەت نەبۆ، وێتا سڵامەت
شمە وەشتا بۆ، وە بێ مەلامەت

وەتڵە و کۆلارە و، هەم سپی کەمەر
ئاخۆ گیواوشا، سەر ناردە بۆ بەر؟ 

هەرچێوەت کەردەن، دینارێ ڕووەن
هەر بە گۆترە، نەک بە سەنگ و مەن

زەحمەت بکێشە بکیانە پەرێم
با منیچ دڵم، نەمەنۆ پەی وێم

وزۆنە یانە، بۆی عەتر و عەبیر
تا هەورامانم، من نەشۆ نەویر

هەرچەن مەزانوو ڕەزا خانیا
جە وشک و جە تەڕ، ئیباشا نیا

هەر پێسە سپای یەئجووج و مەئجووج
سیا و زەڕەتاڵ، هەلووع و لەجووج

ئاخر کام قانوون، کام شەرع و کام حەق
سەرحەد ما مارا و گێرامانە شەق؟ ! 

مەر ئێمە ملمێ، هەتا هەمەدان
یا زوڵمێ کەرمێ، جە خەڵکی تاران؟ 

وەسەن تەجاوز، وەسەن تەعەددا
لەحنەت تا وەنە، لەحنەتی خودا! 

پێسە هاڕیەی، دنیاشا هاڕا
مەرز و حورمەت و ئێمەشا ماڕا

چەن ساڵا سینە و ئێمە سپەرا
ڕاوە و عەرب و تورکمان نەوەرا

ئێمە کەردەنما جەنگ و دەوڵەتا
چێش شا گەرەکا، ئی بێ وڵەتا؟ 

سا خوا تا کەی، ئی وەڵاتمانە
یاگە و ستەم و ئی زاڵمانە؟ 

فەسادشا وستەن نەڕووی سەربیسات
بەش باوە عیبرەت، ڕووسیای ولات

کەی سەردارێ بێ، سەروەری بارۆ
هەر جە هەمەدان، قولێشا ماڕۆ؟ 

خیگە کەرەوە، ڕووەن کیانە
چەقەڵ و تووتە، نەبا بەهانە

ئیتر عەزیزم، من واز نمارو
پەی ئامای ڕووەن، ڕوە مژمارو! 

وەڵامی ئۆسا ڕەسوڵ

هۆرزە بۆرەوە، فەرموودەی شێخەن
بڕیەی ئا شێخی، هەر پێسە تێخەن

ئێستە بانی شار خەرەنگ و مەشا
دزڵی ە ئێساڵ وەهارش وەشا

سەروازە لاتە کەردش یانەرە
خیگەش هاڵی کەرد، هەڕەم سەرەرە! 

ڕووەن نەمەنەن، بێ دەردی سەری
قنگە و ڕەزا شایش، پەنە چەرب کەری

نیزامی ئامێ، کەردشا یانەرە
خیگەشا گووشا، داشا چەمچەرە

ئاخر بێچارە، کڵۆڵ نگوون بەخت
پێسە تەوەن و، ڕۆخانەی سەرسەخت

ئەچی تاڵانە و ئەچی زەرەرە
مەر تۆ هەر هەڕە کەری سەرەرە

هورزە بۆرێوە، نەمەنەن وەرشۆ
مەواچە ئیتر، وڵاخ بەرمەشۆ

سا تۆ پەروەردەی، هەوای کەش وکۆ! 
گیانە تۆ چکۆ، شارەزوور چکۆ؟ 

دۆعایێ کەروو، بەشکا بۆ قەبووڵ
ئینە بژنەوە، خوا جە ڕەسووڵ

وەعدەو خوایا، زاڵم سەرنگوون
ئی داگیرکەرا، گنا تووناوتوون

دەس جە ئازار و ئێمە بکێشا
یا خۆ گێڵاوە، وەڵاتو وێشا

وەرنە تا زاڵم پێسە هورپاچۆ
مەعلوومەن مەزڵووم هەر پێسە ماچۆ