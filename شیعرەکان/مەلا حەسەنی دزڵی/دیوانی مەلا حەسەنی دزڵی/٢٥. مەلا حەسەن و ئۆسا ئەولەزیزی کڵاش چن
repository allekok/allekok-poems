شاعیر: مەلا حەسەنی دزڵی
کتێب: دیوانی مەلا حەسەنی دزڵی
سەرناو: مەلا حەسەن و ئۆسا ئەولەزیزی کڵاش چن

داوای کڵاش

یاری مێهرەبان شیرین و لەزیز
ئۆسای گیوەبەند، ئۆسا ئەولەزیز

سنعەت پاک و ساف، کەسابەت زەریف
شاگردی ئۆسا محەممەد شەریف

ئۆسا، ئەو ئۆسا، تۆ شاگردەنی
هەرچەند تۆ کارساز خەیاڵ وردەنی

ئەو وێنەی لوقمان، تۆ ئەرەستوونی
هەڵبەت ئەو شاباز، تۆ پەرەستوونی! 

بار بۆ هەر سوورەت، بەعزێ پەڕۆی خاس
هەڵاوەی بێ عەیب، سفیدتەر جە ماس

کیاستم خزمەتت، بکەریش کڵاش
ڕێک و موافق، ئی تاکە و ئەو تاش

گیوەبەند شنەی سەر و سایە باش
جای گازن عەقیق، یا دانەی تراش

سەر و بن ئەحمەر، ڕەنگی یاقووتی
خاڵ و میل وێنەی، خەتی زەمڕووتی

ناڕێک چون لەوسی پیرەژن نەبان
وە ڕاس بە وێنەی نێرەژن نەبان

یا چون پۆزەی خەر بالووک ئاوردە
یا لەوسی کوڕی سوورپیازواردە

کاغەزی باریک، سفت و ناسک بان
سیاخاڵ وێنەی، دیدەی ئاسک بان

توند و تۆڵ و ڕەق، وێنەی مەڕمەڕبان
هاژەباڵ وێنەی، هەسارەی کەڕ بان

پەی گشت تەدارەک، چەنی پەرگەما
وێنەی دۆخەوا، باریشاوە ما

بە وادەی سێ ڕۆ یاونیشا پەنە
نەبا بێ کڵاش من قۆمیۆم وەنە! 

زەمی ئەولەزیز، پی بۆنەو کەروو
جە دڵ گرانیش مشیۆ بویەروو

سەروەش مەگێڵی، وە گەریاتەدا
کڵاش لەیلەچن، ها نە پاتەدا

وە گریاتەدا بەیان، بویەران
کڵاش چەرمە و سوور نەپای دڵبەران

پۆل پۆل نازاران، ژەرەژ خەرامان
مەمە فنجانان، نەو تووڵ نەمامان

مەیان، مەویەران بە وێنەی ئاسک
ڕەنگ و سوورەت وەش، شێوە و دەنگ ناسک

تۆ بە ڕەفاقەت ئاییشا مەفتوون
چ دەربەسەنی، من پاخەروا بوون! 

تۆ بۆ بەخاتر ئەو نەونەمامان
با بەزەیت بەیۆ، پای پاخەروامان! 

داوای چایی

جە قەند شیرینتەر، هەنگوینی لەزیز
باش ئۆسای زیرەک، ئۆسا ئەولەزیز

سەر و قنگ چەرمە، فرە مومتاز بۆ
چایەوە خەلیس، ئاواتەخواز بۆ

ڕەنگ دێز و سیاو، بە وێنەی قیراو
چون چایی تەورێز، یا میاندواو

عەرەقش وێنەی بناگۆشی یار
چێرۆ هوربەیۆ نە وەختی ئیوار

بەعزێو نە ئەی چا، ئیسە کە من وات
بکیانە پەرێم بە ڕەسمی سەوقات

بە یادی تۆوە یەخەگیرمانە
هەتا ساڵێو تەر، هەر جە ویرمانە! 

ئۆسا کڵاشەکانی دوا ئەخات و چاییشی بۆ نانێرێ، مەلا حەسەنیش بۆ تووڕەکردنی ئەم شیعرەی بۆ دەنێرێ

داخم هەر ئینەن جۆرە کەسانێ
پا کافرمانی، لاقنگ هەسانێ

ڕیش تەپڵەگەونێ، یاپراخە لووتێ
سەوەتە سەرێ، گەڵ و قنگ ڕووتێ

مەواچۆ ئەمن چایی وەرەنان
موققەدەم وێنەی، ئەسکەندەر ەنان! 

من وێنەی خرووس دایم قوقوومەن
پەی کەلەقەندێ، هەر قەیسە و قوومەن

نە پەیغامێ هەن، نە نامە و ڕاپۆرت
نە دیم ژەقنەمووت، یا خۆ قوزەڵقۆرت

گەردن ژەرەژا، سۆسەن خاڵەکا
زوڵفە سیاکا، چەمە کاڵەکا

کڵاشە خاسەکێ پەی ئاییشا بۆ
چ دەربەسەنی من پاخەروا بۆ! 

ئافەرین گوڵێ، پەی تەقە و تێڵاش
گا سەرە چڵۆسک، گا لنگە کڵاش

شوکور ئەولەزیز، هەر چێر چەپۆکەن
یانەی دڵ تاریک، سینەش ناکۆکەن

گوڵێ هەر وەختێ، چەمش هۆر بڕیۆ
ئی دەس ودیمش، وە فەوری مەڕیۆ

هێزم ئاویرگاش، پەنە هور بڕۆ
هەڵیزە و مانی، پینە مەکەرۆ

ئاشت کردنەوەی ئۆسا ئەولەزیز

ئۆسا گیان تۆ وێت، بێ خەبەرەنی
جە گر عالمێ، عالم تەرەنی

ضَرَبَ زَیدٌ، فەعوولون فەعیل
فەقێ و دەرس و مەشق، ڕاتبە و قال و قیل

دەرد و جامیعەی، دەوایە کەرا
یا موشکڵات و خەڵکی لابەرا

ئەر تۆ نەپۆژنی، پاو پاخەروایا
ترێشتە و گاوەسن، دارێو ئۆسایا

مەشۆ وەڕاوە، حەسەن بێ کڵاش
تۆ عالمەنی، ئۆسای ئۆسا باش! 

هەر کاتێ ژن هاتن بۆ لات و داوای کڵاشەکانیان لێ کردی ئەم دوو بەیتەیان بۆ بخوێنەرەوە: 

فیدای باڵات بام وە گر کەسمەوە
ئینە لنگوو تۆن ئینا دەسمەوە! 

هەر دوو لنگ ساف و چەرمەی بلوورەن
وەسەت پەی زینەت، خاڵێوەش سوورەن