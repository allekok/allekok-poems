شاعیر: مەزڵووم
کتێب: دیوانی مەزڵووم
سەرناو: چاوێ هەڵبێنە

چاوێ هەڵبێنە ...
گیانە بە عیشوە بەس خۆت بنوێنە

ئارام لە دڵی عاشق مەسێنە
تۆ بی و جوانیت جەفا مەنوێنە

وەکوو عاشق چاوێ هەڵبێنە

بە چینی زوڵف و پەرچەمی زەردت
بە ورشەو پرشەی گۆنای بێگەردت

بە لەهجەی خۆش و شیرینی فەردت
هەر من موبتەلام بە داوی دەردت

سا بە نەزاکەت چاوێ هەڵبێنە

عاشقم سەبرم زۆر لا گرانە
ڕاستە دڵداری پەنهانی جوانە

دڵدار شەرمن بێ زۆر بێ ویجدانە
لە کوێ ڕووپۆشین پیشەی جوانانە؟

سەرپۆش فڕێدەو چاوێ هەڵبێنە

بۆ خۆت ئەزانی گرفتاری تۆم
کردەوەی تۆیە زامانی بەسۆم

بۆ تۆ دێوانەو دیل و ڕەنجەڕۆم
خۆشم نازانم ڕووەو کوێ برۆم

بۆ منی هەژار چاوێ هەڵبێنە

ئەزانم نەرم و نازک و تەڕی
بە خشڵی جوانی پۆشتەو بەفڕی

ڕەنگینی دەڵێی گوڵە شەستپەڕی
پێم ناڵێی بۆچی لێمان بە شەڕی

یا جوابێ بدە یان چاو هەڵبێنە

بۆ خۆم فامانم ئەبێ بە ئێشم
ئەبێ بە نەشتەر دڵەی پڕ ئێشم

ئەبێ بە ئازار دەروونی ڕێشم
هەتا کەی سەزاو ناسۆر بکێشم

بۆ دەوای دەردم چاوێ هەڵبێنە