شاعیر: مەزڵووم
کتێب: دیوانی مەزڵووم
سەرناو: دیسان ئەلسەلام ئەی کۆگای گەوهەر
لەبارەی شیعر: بۆ بەرزنجە

دیسان ئەلسەلام ئەی کۆگای گەوهەر
جێی ئەولیا و شێخ، خەتیبی مینبەر

من بۆ حاڵی تۆ شێواوە حاڵم
بۆ دز و جەردە: بۆ بووی بە سێبەر

ئادەم و پەری، عەشایر هەموو
بۆ ئیتاعەتت بەستبووی کەمەر

خاکت گەوهەر بوو، غوبارت جەوهەر
چەندە شەریف بووی لای خوا و پێغەمبەر

ئێستاکە بۆچی کز و داماوی
هەروا زەلیل و خوار و موحەقەر

زەمان ڕووی ڕەشبێ بۆ دەورو چەرخی
کردی پاماڵی ئەولادی حەیدەر

من کە ئەسیم و پیس و بەدکارم
دوعام ئەمەیە قەوم و بەرادەر: 

بە مەزڵووم بڵێن بۆچی شێواوی
لە داغی عالەم، چەرخی دوون پەروەر