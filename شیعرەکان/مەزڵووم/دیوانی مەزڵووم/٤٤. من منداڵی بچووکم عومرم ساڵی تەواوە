شاعیر: مەزڵووم
کتێب: دیوانی مەزڵووم
سەرناو: من منداڵی بچووکم عومرم ساڵی تەواوە

من منداڵی بچووکم، عومرم ساڵی تەواوە
گەر ئەپرسی لە ناوم «عەبدوالحەمید»م ناوە

بابی منە «سەید ئەحمەد» لەقەبەکەی مەزڵوومە
ئیسم و شوهرەت و کونیەی لەم ناوە دا مەعلومە

لە ڕووی لوتف و مەرحەمەت، نەسیحەتی ئەکردم: 
لە بۆ عیلم و مەعریفەت بەرەو خۆری دەبردم

ڕۆڵە هەتاکوو لاوی لە بۆ عیلم و مەعریفەت
سەعی کە تۆ بە دائیم، بگرە ڕێگەی حەقیقەت

شوعلەی عیلمت دەربخە لە تاریکی جەهالت
دڵ پڕ بکە لە شەوقی عیلم و فەن و عیدالەت

ئەبێ خزمەتی وەتەن بە دڵ، بە فەرز بزانی
حوببی وەتنت ببێ، ساحێب دین و ئیمانی

نەسەبی خۆت بناسە بزانە کە تۆ کوردی
ساحێبی شاه و سوڵتان خاوەنی شێر و گوردی

بۆ ناسینی قەومی کورد عیلم و تەئریخ بزانە
بە چاوی خۆت دەبینی کە کورد شێری ژیانە

چەند شاه و چەندە سوڵتان لە تەئریخدا بەیانە
یەکە پیاوێ مەشهوورە سەرکردەی میدەکانە

کوردانی باوک و باپیر مەزڵووم نەبوون وەک ئێمە
ئەیانگووت کوردستان دایکمە هەم نیشتەجێمە