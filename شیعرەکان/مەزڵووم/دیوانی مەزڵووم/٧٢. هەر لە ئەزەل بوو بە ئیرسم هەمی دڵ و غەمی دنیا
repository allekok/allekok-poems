شاعیر: مەزڵووم
کتێب: دیوانی مەزڵووم
سەرناو: هەر لە ئەزەل بوو بە ئیرسم هەمی دڵ و غەمی دنیا

هەر لە ئەزەل بوو بە ئیرسم هەمی دڵ و غەمی دنیا
جێنشینی فەرهادم و میراتگری عەشقی لەیلا

بێ نسیبە دڵی زارم لە سەروەتی وەسڵی یارم
بوونە عەدوو کەس و کارم، دوژمناننە ئەکا تکا

غەمی زەمان ڕەفیقمە، فیراقی یار حەریفمە
کەس و کارم ڕەقیبمە، باب و مامە لەگەڵ برا

بێگانەیە بە من تالیع و شانس، ڕۆیی کەماڵ
دێوانەیە فیکر و خەیاڵ، زەوقی نەما دڵ ئەبەدا

تاراجی کرد عەقڵ و دەرکم شاهی عەشقت «وا ئەسەفا»! 
خاڵی ماوە خێمەی خەیاڵ سوڵتانی دڵ ئەسیر کرا

ساتێ نەبوو کە فاریغ بێ مەزڵووم لە دەس هیجرانی یار
ساتێ نەبوو ئاسودە بێ لە زوڵمی تۆ ئەی بێ وەفا