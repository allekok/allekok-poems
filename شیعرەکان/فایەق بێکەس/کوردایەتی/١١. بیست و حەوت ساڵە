شاعیر: فایەق بێکەس
کتێب: کوردایەتی
سەرناو: بیست و حەوت ساڵە
لەبارەی شیعر: سلێمانی ١٩٤٦ - فایەق بێکەس لەساڵی١٩٤٦ به رامبەر 'ئەدمۆنز'ی حاکمی ئینگلیس کاتێک کە پەنجەی ڕوو بە چاوی ئەو گرتووە ئەم شێعرە ئەخوێنێت و ئەمە بەڵگەی جوانمێری بێکەسە - نووسین و ئامادەکردن: ئومێد ئومێدی

١
بیست و حەوت ساڵە من ڕەنجبەری تۆم
بە نان و ئاو و جل و بەرگی خۆم
خزمەتم کردی لە ئێران و ڕۆم
لە پێناوی تۆ شکاوە ئەستۆم
کەچی هێشتا هەر دیل و ڕەنجەڕۆم
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

٢
بیست و حەوت ساڵە من ئەڕەتێنی
بە فڕ و فیشاڵ من ئەخەڵەتێنی
ڕۆژێ نەوعێکم هەڵ ئەپەڕێنی
بۆ مەرامی خۆت ملم ئەشکێنی
کە ئێشت نەما وازم لێدێنی
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

٣
بیست و حەوت ساڵە من تووشی تۆ بووم
لە ڕێی ژیانا هیچ پێش نەکەوتووم
لات و پەژموردەم، هەر وەکوو مردووم
قسەی خۆمان بێ حەشرت پێ كردووم
هیوام نەماوە تازە لەدەست چووم
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

٤
بیست و حەوت ساڵە تاڵە ژیانم
لەژێر دەستیی تۆ زۆر پەرێشانم
لە ئینسان ناچم، عەینی حەیوانم
کەی ڕزگار ئەبم ماڵی وێرانم؟ 
وا بەخۆت ئەڵێی حامی گەلانم
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

٥
بیست و حەوت ساڵە من بە تەماتم
چاوەڕێی نەختێ لوتف و خەڵاتم
ببوژێتەوە خاکی وڵاتم
هیچ گوێ نادەیتە دەرد و ئاواتم
چوونکە ئەیزانی بێ دەسەڵاتم
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

٦
بیست و حەوت ساڵە زوخاو ئەنۆشم
لە زوڵم و جەورت هەر چاو ئەپۆشم
بۆ ڕەزامەندی تۆ تێ‌ئەکۆشم
لەبەر تۆ زەربەم داوە لە خۆشم
وا تێگەیشتم کە چەند بێ‌هۆشم
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

٧
بیست و حەوت ساڵە تەفرەی خۆم داوە
وازم لە هەموو کەسێک هێناوە
تۆم گرتوە و دنیام خستۆتە لاوە
بۆیە پێم ئەڵێن کەر و ڕێشگاوە [١] 
ئەوەی تۆی ناسی ملی شکاوە
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

٨
بیست و حەوت ساڵە دەم بەهاوارم
جارێ ناپرسی لە حاڵی زارم
سووتام، پڕووکام، زۆر بێ‌قەرارم
ئەزانی لە تۆ بۆچی بێزارم؟ 
شارەزای دەردمی ناکەی تیمارم
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

٩
بیست و حەوت ساڵە بەبێ زیاد و کەم
ئەپاڕێمەوە، هەر هاوار ئەکەم
یاخوا کافریش نەبێ بە جەستەم
وێڵ و سەرگەردان، بێ تین و خەستەم
هیچم پێ‌ناکرێ، دیل و دەس‌بەستەم
گوناهم چی بوو بەم دەردەت بردم؟ 
بۆچی بە ناهەق وا سووکت کردم؟ 

١٠
بیست و حەوت ساڵە دڵم لێت پڕە
ئەحواڵم بەدەس تۆوە زۆر شڕە
سەد بەڵێن دەدەی لەلای من تڕە
بەسیەتی ئیتر ئەم وڕە وڕە
نۆکەریت ناکەم ورگم هەڵدڕە
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

١١
من ڕەنجبەرێکم پاک و بەسەزمان
هەوڵم بۆ داوی بە دڵ و بە گیان
بەسیەتی ئیتر درۆ و تەفرەدان
ئەمکەی بە دیلی عێراق و ئێران
گوناهم چی بوو بەم دەردەت بردم؟ 
بۆچی بە ناحەق وا سووکت کردم؟ 

١. ڕێشگاو: ڕێژگاو، گەوج، کەسێکە بەخۆڕایی دووی مەبەستێکی هیچ و پووچ کەوتبێ.