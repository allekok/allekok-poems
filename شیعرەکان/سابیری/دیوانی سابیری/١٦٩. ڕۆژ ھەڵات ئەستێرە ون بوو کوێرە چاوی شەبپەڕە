شاعیر: سابیری
کتێب: دیوانی سابیری
سەرناو: ڕۆژ ھەڵات ئەستێرە ون بوو کوێرە چاوی شەبپەڕە

ڕۆژ ھەڵات ئەستێرە ون بوو کوێرە چاوی شەبپەڕە
عوشرەتی سیمورغ و بازە شینی زاغ و سەرگەڕە

لەو مەقامە جۆششی گریان و زاریی عاشقە
بێ ڕەواجە ئاگری نەمروود و ئاوی باسەڕە

من کە تینووی دولبەرم ئاوی حەیاتم بۆ چییە
دڵ زەعیفم کەی عیلاجم قەند و بادامی تەڕە؟

ئەووەلەن تەشخیسی دەرد و بەعد تەرکیبی دەوا
وەرنە کەی ڕاحەی قەوی دەبڕێتەوە پشتی ھەڕە!

سەبب و ئەسباب و عەلاماتی نەخۆشی تێبگەی
شەربەتی تۆ تیغی بوڕڕان و مەرەز ترپی تەڕە

ئەی مودەڕڕیس تۆ لە دەرسی عەشق تەحسیلێ بکە
تابەکەی زيد علىٰ سطح عەلی حەرفی جەڕە

موعجیزاتی موڕسەلین و مەوعیزەی ئەعلامی دین
زکرییان زاکیر دەگێڕێ وەک تەشیلە و فڕفڕە

یەعنی ئاگاداری دونیا و نەفس و شەیتان بن ھەموو
خەسمی باباتانە ئەم دوونە ئیمارە و بەدفەڕە

ئەو کەسە ئەحواڵی عاشق تێدەگا شەو بێ خەوە
لێوی ویشک و ڕەنگی زەرد و دائیمەن چاوی تەڕە

حاشالله قەند و گوڵ ئەمر و بدا تەسکینی دڵ
چونکی شەوتامە دڵم موشتاقی عەنابی تەڕە