شاعیر: سابیری
کتێب: دیوانی سابیری
سەرناو: چاوی بازی تا بخوێنێ ئایەتی ئەینەلمەفەڕ

چاوی بازی تا بخوێنێ ئایەتی أين المفر
جان و دڵ بێ فەڕ ئەبن وەک کۆترەکەی بێ باڵ و پەڕ

خۆت ئەزانی بەندەیێکم بێگوناھ و دەستەڵات
یانی چی چاو و برۆت دائیم لەگەڵ من دێنە شەڕ؟

تا بە نووری حوسنی تۆ ڕووناکە ئەرز و ئاسمان
ھەر وەکوو تۆفان نەما فەرقی مەیانی بەحر و بەڕ

تۆ لە سوورەی زولزیلەت تێفکرە ئازارم مەدە
خەیر و شەڕ ئیفشا دەبێ، سووچم نییە میسقالە زەڕ

من لە شمشێری برۆ و لێوگەزتنت باکم نییە
شێتی سوورەت ھیچی تێناگا لە مەعنای نەفع و زەڕ

ليس للانسان و الا ما سعىٰ سابیر وەرە
ھیممەتێکە گەرچی بوویە کۆترەکەی بێ باڵ و پەڕ