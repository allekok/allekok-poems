شاعیر: سابیری
کتێب: دیوانی سابیری
سەرناو: سبەینانێ وتم ئەی نازەنین و شاھی لێوئاڵان

سبەینانێ وتم: ئەی نازەنین و شاھی لێوئاڵان
گوناھێکی نەبوو دڵ، داوی زولفانت لە پێ ئاڵان

ھەزار ئیفتادە لەو مەیدانە وریا بوونەوە وتیان: 
ئەمە شوێنی کەڕ و لاڵانە نەک بێ عەقڵ و منداڵان

ھەموو زامار و خامۆشین، ھەموو ھوشیار و سڕ پۆشین
وەگەر نە شوبھی کوێری بێ، عەسا ئەڕمییە نێو چاڵان

ئەگەر تۆ شێخی بەرماڵی، بە ئێمە ناکرێی حاڵی
گەلێ کەس ھات و تاوی دا و زینی ئەسپی داماڵان

ئەگەر خۆ تۆ خوداناسی، وەکوو ماسی کەڕ و کاسی
وە ئیللا وەک سەگی پاسی، چییە ناڵان و دەرماڵان

بە ڕەنگ و ڕیش دەروێشی، بە خوڵق و خوو بەدئەندێشی
عەجەب ئەسپێکی سەرکێشی، خودا بتخاتە ژێر پاڵان

گەلێ کەس سابیری لەم ئاستانی یارە ھات و چوو
بە ھێواشی و بێ دەنگی ئەگریان و ئەیانناڵان

ھەموو کەس سابیری لەم ئاستانە بەھرەوەر نابێ
مەگەر بێ دەنگ و خامۆشان و ڕووت و بێ سەروماڵان