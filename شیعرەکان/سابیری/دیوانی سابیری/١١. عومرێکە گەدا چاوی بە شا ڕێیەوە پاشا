شاعیر: سابیری
کتێب: دیوانی سابیری
سەرناو: عومرێکە گەدا چاوی بە شا ڕێیەوە پاشا

عومرێکە گەدا چاوی بە شا ڕێیەوە پاشا
سووتام و سەرێ ناکەیە ئەم کاولە ئاشا

ئەو ڕۆژە لەسەر ڕێگەیی ئەشقت کە بکوژرێم
سەیرانە تەکەببور مەکە تۆش بێرە تەماشا

کەوتوومە لەبەر قاپییەکەت سائیلی ڕووتم
ڕەحمت بە مەساکین و فەقیران نییە حاشا

عینوان و تەعەددا مەکە دەربارەیی دەروێش
ھەرچەندە کە پاشای لە توێی بەرگی قوماشا

ئازاری دڵ و دەردی سەرم بەس بدە قوربان
چی زاڵم و غەددارە پەشیمانە لەپاشا

ئازاری دڵی سابیری بێچارە ئەپرسی؟ 
بێ شووبھە دەڵێی ماسییە شێواوە لە ماشا