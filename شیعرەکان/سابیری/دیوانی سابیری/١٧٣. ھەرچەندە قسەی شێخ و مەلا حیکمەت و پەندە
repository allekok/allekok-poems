شاعیر: سابیری
کتێب: دیوانی سابیری
سەرناو: ھەرچەندە قسەی شێخ و مەلا حیکمەت و پەندە

ھەرچەندە قسەی شێخ و مەلا حیکمەت و پەندە
یاساغە لە کن تورک زوبان و ھەمەوەندە

ھەرچەندە دوڕ و گەوھەرە گوفتاری مەشایخ
دێوانە شعووری نییە میسقاڵی بەچەندە

دەردێ کە نیشانەی ئەجەلی پێوە چ جێگەی
تەرکیبی مەعاجین و شەراب و گوڵ و قەندە؟ 

ھەرکەس کە بریندارە بە شمشێری ئەحباء
داروویی ئەتیبا بە جەڕاحاتی گوزەندە

کارێکی بە من کردووە ئەو شۆخە بە ئەبرۆ
نەیدیوە کەس ئەم زامە لە شمشێری بڕەندە

بازاڕی نەبات و شەکەری میسری شکاوە
لەو شوێنە کە غونچەی دەمی ھێناوە بە خەندە

ھەرچەندە کە ئەو خوسرەوە ئازاری دڵی دام
گشتی بە دڵی سابیری شیرین و پەسەندە