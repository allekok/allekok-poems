شاعیر: سابیری
کتێب: دیوانی سابیری
سەرناو: ئەی مەسیحالەب بە چاوی تۆ عیلاجم چوو لە دەس

ئەی مەسیحالەب بە چاوی تۆ عیلاجم چوو لە دەس
بۆ خودا ڕۆژێ نەھاتیتە سەرینم یەک نەفەس

من کە مردم دێیە سەر قەبر و جەنازەم شین ئەکەی
فائیدەی چی ئاوڕشێنی خاک و خوڵ و خار و خەس

بولبولی دڵ بۆ گوڵی ڕوخسارەکەت ئەی غونچەلەب
شیوەن و زاری دەکا ھەروەختە بشکێنێ قەفەس

حەز لە یاری و تێکەڵی ئەغیار ئەکەی وەجھی چییە؟ 
دەفعەیێ بۆ جانبی یارانی خۆت ناکەی ھەوەس

کۆمەڵی بێگانە دائیم مەستی عەیش و عوشرەتن
دوور لە تۆ بۆ ئێمە ھەر شینە لە جێگەی شەوچەرەس

دەستی من کۆتاھ و خورما بەرز و باڵای ئەی خودا
تۆ سەبەبسازی بکەی ڕۆژێ کە خورما بێتە دەس

سابیری تۆفانی چاوی پڕ بە عالەم مەوج ئەدا
زۆر نەماوە کێوی عومری دوور لە تۆ بێنێ ھەرەس