شاعیر: سابیری
کتێب: دیوانی سابیری
سەرناو: بەو چاوە کە لوقمانە تەماشا کە بزانە

بەو چاوە کە لوقمانە تەماشا کە بزانە
وەجھی چییە ئەم خەستە کە ھەمڕەنگی خەزانە؟ 

خانەی بەدەن و عومرم بە سێڵاوی سروشکم
وێرانە لە بنچینەوە نەزدیکی خزانە

خورشیدی جەماڵی کە جیھانگیرە عەجائیب
بێچارە بیابانی دڵم خۆر نەوەزانە

زامارم و بیمارم و لوقمان و فلاتوون
ھەردوو لە دەوای دەردی دڵم پەنجەگەزانە

من بەندەیی گەردنکەچ و تۆ شاھ و ئەمیری
گەردن ببڕە، بمکوژە ئەمما بە سزا نە! 

ئێوارە کە ئەبرۆیی ھیلالت بنوێنی
ئیفتاری شەوی عیدی سیامی ڕەمەزانە

... . ئاوازی خۆشی گوێچکی خەڵکی
مانەندەیی سائیم کە خەبەرداری خەزانە

بەم چاوە سەبووریم نییە تا تۆ بە دەمی خۆت
تەنبیھی نەکەی سابیری خۆ شێت و نەزانە