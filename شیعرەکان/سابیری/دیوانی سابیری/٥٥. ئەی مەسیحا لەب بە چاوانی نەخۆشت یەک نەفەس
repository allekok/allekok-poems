شاعیر: سابیری
کتێب: دیوانی سابیری
سەرناو: ئەی مەسیحا لەب بە چاوانی نەخۆشت یەک نەفەس

ئەی مەسیحا لەب بە چاوانی نەخۆشت یەک نەفەس
مەرحەمەت کە وا پەرێشانم عیلاجم چوو لە دەس

یارەکەم مەیلی ڕەفیقی ناکەس و ئەغیار ئەکا
ئەی درێغا ئارەزوو ناکا ببێتە یاری کەس

دائیمەن کونجی دەروونم پڕ لە خاری بێ گوڵە
قەت بە دەستی خۆمەوە نەمدی گوڵی بێ خار و خەس

بۆ جەفاکاری ھەمیشە خۆی موھەییا کردووە
بۆ بەجێھێنانی وەعدە موتڵەقا ناکا ھەوەس

خۆت ئەزانی خۆ دەساژۆ، بەستنی پێ، ناتەوێ
بۆ مریشک و جووجەڵە نەججاڕ ناتاشێ قەفەس

خۆ لە بەدبەختی شەو و ڕۆژێکی خۆشیمان نەدیت
ڕۆژ گریانە بە شەو شینە لەباتی شەوچەرەس

کاروان دەرچوو لە شار و سابیری تۆ خەوتبووی
وا دەزانم گوێت گرانە نابیسی دەنگی جەرەس

بێ بەڵابی حەز لە یاری و کۆمەڵی ئەغیار ئەکەی
بۆ گرووھی خۆشەویستیت جارێکی ناکەی ھەوەس

سابیری تەعمیری نەخشی خانوو و مانوو تابەکەی؟ 
کێوی عومر و دین ئەوا ھەردوو کە ھێنایان ھەرەس