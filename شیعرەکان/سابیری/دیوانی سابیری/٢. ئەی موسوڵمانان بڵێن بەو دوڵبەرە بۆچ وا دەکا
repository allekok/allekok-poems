شاعیر: سابیری
کتێب: دیوانی سابیری
سەرناو: ئەی موسوڵمانان بڵێن بەو دوڵبەرە بۆچ وا دەکا

ئەی موسوڵمانان بڵێن بەو دوڵبەرە بۆچ وا دەکا؟ 
تورفەتولعەینێ ھەزاران فیتنەھا بەرپا دەکا

قەسدی خوێنی بێ گوناھان بۆچ دەکا ڕۆژێ ھەزار
دەست و خەنجەر غەرقی خوێنە و سوور بە سوور حاشا دەکا

ھێندە بێ ڕەحمە لە عەینولفیعلی قەتڵی بێ خەتا
عالەمێ غەوغا دەکا ئەو خەندەیی قاقا دەکا

ڕەحم و ئینسافی نییە دەرحەق بە مسکین و فەقیر
ھیچ نە شەرمێ ئەو لە شێخ و یا لە شاھەنشا دەکا

چۆن نەترسم موفتی و قازی کە چوون بۆ خزمەتی
با قەڵەم مەیلی لەسەر چ شتێکە ئیستیفتا دەکا

تێدەگا بۆ لەرز و تا، عەننابی لێوی شافییە
بۆیە لێوی خۆی گەزیوە دەست و پەنجەی وا دەکا

چوومە کن نەوعی ئەتیببا بۆ عیلاجی لەرز و تا
جوملە فەرموویان کە ھەر عەننابە دەفعی تا دەکا

شەو بە ھێواشی وتی: مەگری بە دایم ئاشکار
ئیش و کاری عاشقی لازم بە ئیستیخفا دەکا

سەد فیغانم کرد و لێی پاڕامەوە سوودی نەبوو
وەرنە سەیری جەوری ئەم سوڵتانە ئیستیغنا دەکا

شەرق و غەربی ئیستیلا کرد و نەما نەوعی بەشەر
زاھیرەن عەزمی گرووھی عالەمی باڵا دەکا

سابیری کێیە لە بەحسی خەت و خاڵی دەم بدا؟ 
جارجارێ شیبھی شانە زولفەکەی تاتا دەکا