شاعیر: سابیری
کتێب: دیوانی سابیری
سەرناو: سەد مەرتەبەیی شاھی لە توێی بەرگی قوماشا

سەد مەرتەبەیی شاھی لە توێی بەرگی قوماشا
دەرحەق بە گەدا لوتف و کەرەم لازمە پاشا

زامارم و بێچارە نەھاتی کە بپرسی
حالت چییە ئەی غەمزەدە لەم کاولە ئاشا؟ 

عینوان و تەکەببور مەکە ئەی یاری خەرابات
چی ساحیبی عینوانە پەشیمانە لە پاشا

ھەر دەست و دوعا دیدە بەشاڕێوە نەھاتی
تەئسیری دوعا و عەھدی من و تۆ نیە حاشا

ساتێ وەرە بازاڕەوە ئەی یووسفی میسری
عالەم بە سەر و ماڵەوە ھاتوونە تەماشا

ئارام و سەبووری نیە سابیر وەکوو ماسی
بێ توونە، کەڕ و گێژە، پەرێشانە لە ماشا