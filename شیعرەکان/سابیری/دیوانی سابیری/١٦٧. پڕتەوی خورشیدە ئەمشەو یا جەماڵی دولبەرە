شاعیر: سابیری
کتێب: دیوانی سابیری
سەرناو: پڕتەوی خورشیدە ئەمشەو یا جەماڵی دولبەرە

پڕتەوی خورشیدە ئەمشەو یا جەماڵی دولبەرە؟ 
بۆنی باغی جەننەتی ڕووی یارە یا خۆ عەنبەرە؟ 

جان و دڵ غەرقی فنا في النوری ڕوخساری حەبیب
عوسرەتی دووری موبەددەل بوو بە وەسڵ و مەیسەرە

ئەڵبەتە بیستووتە تەرکی سەر دەکا غەوواسی ڕووت
وا لە دەریا دێتەدەر ساحێبی دوڕ و گەوھەرە

تا لە سەرفی ڕۆحی وەک پەروانە بێ پەروا نەبێ
سادقی مەڕوانە، جێی بڕوا نیە، تەنپەروەرە

سابیری گەر تالیبی یاری بزانە موختەسەر
ناگەیە مەتلووبی جانی تا نەبووری لەو سەرە