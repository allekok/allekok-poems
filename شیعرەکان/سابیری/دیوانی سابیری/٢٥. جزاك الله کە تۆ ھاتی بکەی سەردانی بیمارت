شاعیر: سابیری
کتێب: دیوانی سابیری
سەرناو: جزاك الله کە تۆ ھاتی بکەی سەردانی بیمارت

جزاك الله کە تۆ ھاتی بکەی سەردانی بیمارت
شیفات ھێناوە یەعنی میوەھاتی ڕووی گوڵزارت

بە نووری حوسنی تۆ شەمس و قەمەر بێ نوور و حەیرانن
غەزال و لەعل و گەوھەر، سێ لە چاو و لێو و ڕەفتارت

لە ترسی بازی چاوت پووری دڵ چاری نەما جانا
ئەمێستاکە پەناھی داوەتە جەنناتی ڕوخسارت

ئەتیببا دەردی دڵ موشکیل ئەزانن، سەھل و ئاسانە
بە ئەوراقی گوڵی حوسنت، بە لێوانی شەکەربارت

سەڵا لەو ڕۆژە تەشریفت بچێتە سەر نەخۆشانت
وەکوو زەڕڕە لە دەورت ڕەقس ئەکەن سووتاوی دیدارت

تەماشا کە لە ئاوێنە دیارە چارەیی دەردم... .
ئەگەرچی پێم ئەڵێن خەڵکی بە لوقمان ناکرێ چارت

بفەرموو با نەچم بێ تووشە بۆ سەحرایی بێ پایان
وە ئیللا خۆت ئەزاتی ئەبمە مایەی ڕەنج و ئازارت

بە قوربان نەوبەتی ئینسافە عومرێکە تەمەننامە
ئیتر وەعدە وەفا کە با نەبم مەحروومی دیدارت

عیلاجی زوعفی قەلبم مەیل ئەفەرمووی سەھل و ئاسانە
بە ئەوڕاقی گوڵی حوسنت بە لێوانی شەکەربارت

دوعا ناگاتە گوێ و دەستی کەس، ناگاتە دامانی
چ عالی قەدرە یا ڕەب بێ بەڵا بێ سابیری یارت