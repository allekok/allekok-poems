شاعیر: موفتی پێنجوێنی
کتێب: دیوانی موفتی پێنجوێنی
سەرناو: کچانی پێنجوێن مەغدوورن یەکسەر

کچانی پێنجوێن مەغدوورن یەکسەر
لە خاکی عێراق دەرکراونە دەر

بێ مەکتەب ئەژین وەحشی و بێ هونەر
لە هەردوو دنیا وێڵ و بێ خەبەر

***

لوتفی مەعاریف بۆ دێهات و شار
ئەبارێ هەر وەک بارانی بەهار

کوڕ و کچ پۆل پۆل وا بوون بە گوڵزار
هەر ئێمەی نەگرت داخم هەزار جار

***

ئەگەر ناحییەی لیوای عێراقین
بۆ لە مەکتەبا تەفریق و تاقین

کوڕمان پێگەیی کچمان هەرباقین
لەم خسووسەوە ساحێب مەراقین

***

ئەگەرچی خۆمان خەومان شیرینە
لێفەی بێهۆشی لە سەرمان چینە

نازانین مەکتەب واسیتەی ژینە
مەعاریف بۆچی لێمان بە قینە؟ 

***

مەعلوومە عالەم زۆری نووستووە
هەندێکی تری ئەڵێن مردووە

خەبەرێک نەبێ بەم زووبەزووە
لە خەو هەڵناسین لەدەس دەرچووە

***

هیوامان ئەگەر حاجی و ئەعزا بێ
ئەگەر تۆزێ بێ ئەویشمان نابێ

ئەو هەر پارەکەی بە دووانە زابێ
ئیتر با هەژار غەرقی دەریا بێ

***

لە ئیجباریا بە یادمان ئەکەن
لە ئیستهلاکا بەربادمان ئەکەن

تووشی هاوار و فریادمان ئەکەن
بۆ لە مەکتەبا ناشادمان ئەکەن

***

منیش بەتاڵ و بێ ئیش و کارم
یا کەللەم ڕەقە وەیا بێ عارم

هەموو کەس بێ خەم هەر من خەمبارم
نە وەکیلی عام نە ئەعزای شارم

***

موفتی خەیاڵت پەرتە و بێهۆشی
یا خەو ئەبینی یاخود سەرخۆشی

نە ساقی مەجلیس نە بادەنۆشی
بۆچی بەتەنها وا دڵ بە جۆشی