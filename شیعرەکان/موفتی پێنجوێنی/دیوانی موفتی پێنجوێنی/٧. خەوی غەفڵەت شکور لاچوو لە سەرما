شاعیر: موفتی پێنجوێنی
کتێب: دیوانی موفتی پێنجوێنی
سەرناو: خەوی غەفڵەت شکور لاچوو لە سەرما

خەوی غەفڵەت شکور لاچوو لە سەرما
کەوای جەهلم دڕی یەکسەر لە بەرما

دڵم وا گەرمە سووتاوم لە گەرما
ڕەفیقی من گەلێ مردوون لە سەرما

***

نە فکری نان و بەرگی من گرانە
نە دێو سووتاندنم ڕێگەی ژیانە

نە ئوممێدی دڵم دوعای بەیانە
ژیانی من بە ڕەنجی باڵ و شانە

***

ئەبەد ناگۆڕمەوە بە کەس کتێبێ
ئەگەر کۆڵێ ڕیاڵ و فلسی پێ بێ

---- ---- ---
---- ---- ---

***

نە ڕێگەی کەشف و عیلمی غەیب ئەزانم
نە بەرماڵی ڕیام بەستۆتە شانم

ئەڕێژم ئارەق و منەت نەزانم
بە زیللەت چاترە مردن لە مانم

***

نە چاوم وا لە شۆربای خانەقاوە
نە تەرتیباتی تەکیەم وا بە لاوە

نە تەزبیح و نە پرچم دان و داوە
نە کەشکۆڵ و دەفم بۆ نان و ئاوە

***

بە دۆعا نەمدی فلسێ یا قرۆشێ
وەیا فەوری لە جێ هەستێ نەخۆشێ

وەیا ئیجرای هەقی بێ دڵ بجۆشێ
وەیا دەفعی بکا سەورە و خرۆشێ

***

لە دنیادا کەسێ ناوی بەشەر بێ
ئەبێ پڕ غیرەت و ساحێب هونەر بێ

لە خەو بێزار و هۆشیار و خەبەر بێ
بژی شێرانە با شاڵی لە بەر بێ

***

کڵاشی نازکی قایم لە پێ کە
لەگەڵ شاڵی سپی چەن ڕێکوپێکە

لەبۆ ئەو ڕەنگە موشتاقم دەمێکە
دەسا خالق بەدڵ بۆم جێبەجێ کە

***

نە موحتاجن بە بۆیاخ و بە شۆرین
موناسب بۆ هەموو دیندار و بێ دین

مولائیم بۆ زەماوەند و شەڕ و شین
خراپی ئەم جلانە پێم بڵێن چین؟ 

***

مەکەن مەنعی زبانی لار و لەنگم
ئەمەندەم وت ئەوا نووساوە دەنگم

لە داخی دەردی دنیا زەردە ڕەنگم
ئەڵێی دوورکەوتەیی تریاک و بەنگم