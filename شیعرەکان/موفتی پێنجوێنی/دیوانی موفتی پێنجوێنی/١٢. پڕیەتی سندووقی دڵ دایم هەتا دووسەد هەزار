شاعیر: موفتی پێنجوێنی
کتێب: دیوانی موفتی پێنجوێنی
سەرناو: پڕیەتی سندووقی دڵ دایم هەتا دووسەد هەزار

پڕیەتی سندووقی دڵ دایم هەتا دووسەد هەزار
گەوهەری پڕقیمەتی ئەشعاری شۆخی خۆش شعار

سەرفی ناکەم من لە بازاڕی پڕوپووچا بە هیچ
یەعنی زوڵف و پەرچەم و خاڵ و خەتی ڕووی گوڵعوزار

ڕوو لە بەحری فکری ڕووناکم بە تەشبیهاتی چاک
ڕوو بە ڕۆژ... موو بە قەید و تاری زوڵفی لەیلی یار

سووڕەتی مەیخانەکەم چاوی پیاڵەی مەی، مەزەی
ترش و شیرینی قسەی لێوی کە ئەڕژێنێ بە بار

ڕوومەتی دانێم بە باخ و پرچی پەرژین چین بە چین
هەردوو چاوم پاسەوانی بێ بەشە و نەگرێ قەرار

با قەدی دانێم بە موویەک نەک بە موو یەک نیوە موو
مەمکی نارنج و لیمۆ یا هەر بڵێم جووتێ هەنار

خۆم بە کەو کەم یا بە کۆتر بۆ نەچیری چاوەکەی
هەر وەکوو شابازی قاتڵ بێتە سەر دڵ بۆ شکار

خاڵی با دانێم بە دانە و موو بە داوی مورغی دڵ
چینی ئەگریجەی بە دووپشک و قەفی زوڵفی بە مار

نوقتەیەک دانێم لە جێی دەم چاو نەزانێ چی ئەکەم
قامەتی دانێم بە عەرعەر یا بە سەروی جۆیبار

دین و ئیمانی بکا پێشکەش سەری دانێ لە ڕێی
زاهیدی سەد ساڵە عومرێکی کە عابید بێ لە غار

نییەتی پێ دێ بە ڕۆژوو بێت و برۆی گەر دەرکەوێ
چاوی مەستی پڕ لە غەمزەی نێرگسی فەسڵی بەهار

شێخ و سۆفی گەر بە عیشوە و جیلوەیێ بێنن یەقین
لا دەبەن مێزەر بە مەستی دێنە بەزمی عوود و تار

شاعیران یەکسەر لە عەشقا چوونە مەیدانی فەنا
حەببەیەک نەمدی بەدەس بێنن لە مەزرووعاتی یار

یا بە سوورمەی چاوی نابینا و یا ئەکسیر ئەکەن
گەر لە خاکی ژێری کەوشی بێتە دەر تۆزی غوبار

موختەسەر ئەشعاری سەعدی هەر یەکی شارێ ئەژی
حاجی قادر فکری تیژی بوو بە وێنەی زولفەقار

موفتی بەم تەرتیبە گەر بارێ غەزەل کۆکەیتەوە
کەس بە فلسێ نایەوێ بیبەیتە ناو بازاڕ و شار