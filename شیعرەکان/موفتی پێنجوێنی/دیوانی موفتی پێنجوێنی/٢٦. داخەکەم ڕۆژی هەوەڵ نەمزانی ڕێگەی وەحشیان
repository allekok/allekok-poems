شاعیر: موفتی پێنجوێنی
کتێب: دیوانی موفتی پێنجوێنی
سەرناو: داخەکەم ڕۆژی هەوەڵ نەمزانی ڕێگەی وەحشیان

داخەکەم ڕۆژی هەوەڵ نەمزانی ڕێگەی وەحشیان
بگرم و لێی لا نەدەم دێوانە بم شێت و نەزان

هێندە وەحش و سەرسەری بووم هەوڵی زانستم ئەدا
نەمئەزانی لێم ئەبێتە دەرد و ناسۆری گران

شەرتە تا ماوم لەمەو لا بیری زانستی نەکەم
هێندە کەر بم بێنە سەیرم دەستە دەستە پیر و جوان

چوو لە دەستم گا و کەر بم گێرەکەر بم بارەبەر
بێ مەراق و بێ خەفەت بم چش لە کەمبەرگی و لە نان

خۆشترە هێشتا لە سەد خۆراکی خۆشی پڕ خەفەت
مێزەر و تەزبیح و کەشکۆڵ و دەف و سواڵ و گەڕان

چوویتە شاری کوێرەوە دەستت لەسەر چاو دابنێ
تۆ بە چاوساغی لەناو قەومێکی وا ناتبێ ژیان

تاڵە ژینت زەهرە خۆراکت نەمانت چاترە
گەر وەکوو خەڵکی نەسووڕێی تۆش لەگەڵ چەرخ و زەمان

من لە ڕێگای خزمەتا چیم دەس کەوت با پێت بڵێم
ناحەزن یەکسەر بە من دەروێش و حەمماڵ و سەپان

ڕێکوپێک نابێ هەتا سەد ساڵ نەبێ قەومێ ئەگەر
خوێندن و عیلمی نەبێ توججار و شوان و ئاشەوان

وا لە سایەی جەردەکانی بێ سیلاحی مفتەخۆر
---- ---- ---- ---

عیلم و زانستی بە جەیشی جە بێ دانێم کە ئەو
بیفرۆشێ هەر بە پارە ئاو و خاکی نیشتمان

ئەی وەتەن با پێکەوە بگرین و قوڕ پێوین بە جووت
هەردوو بێ قەدرین لە سایەی شێخ و ئاغا و میر و خان

تۆ بەبێ دڵسۆز و من بێ کەس ئەبێ چۆن سەرکەوین
با لەژێر پێدا بناڵین بێ پەنا و بێ پشتیوان

سەیری خەڵکی کەن بە عیلم و سنعەت و خوێندن هەموو
چوونە سەر ئەرزی هەوا جەولان ئەکەن بۆ ئاسمان

کوردی بێچارە و نەزانیش هەر بە سیحری تێ ئەگا
ڕادیۆ و تەییارە و ئاوازی سندووق و قەوان

موفتی خۆ کوشتن لە ڕێی قەومی -- تاکوو بە کەی؟
هێندە سووتاوی لە قەهرا پێت نەما هێز و تەکان