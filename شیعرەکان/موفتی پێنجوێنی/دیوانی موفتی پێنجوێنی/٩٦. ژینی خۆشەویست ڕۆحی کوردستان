شاعیر: موفتی پێنجوێنی
کتێب: دیوانی موفتی پێنجوێنی
سەرناو: ژینی خۆشەویست ڕۆحی کوردستان

ژینی خۆشەویست ڕۆحی کوردستان
چرای تاریکی شەوی نیشتمان

ئەم نامەیەی من ئامان سەد ئامان
نەشری کە بەڵکوو بگاتە هەموان

***

گەلێ کەس لە من خەبەردار نییە
ئەڵێن هۆنراوەت بۆ دیار نییە

ئەڕوانینە ژین کوا هاوار نییە
شیعر و نووسینت کۆڵ و بار نییە

***

هەموو پێنج شەموان ئەڕوانینە ژین
بۆ ئەو شیعرانەی کە دێن لە پێنجوین

کەچی کەم و زۆر هیچی نابینین
بۆ هیچ نانێری لە خۆت ئەپرسین

وەڵام: 

با پێتان بڵێم گەورەکانی من
ئەپرسن لە ژین بەرگ و نانی من

شەویشم ڕۆژە لەبەر ئیش کردن
ئاواتە خوازم دایم بە مردن

***

شەش کچ و دوو کوڕ خۆم و دایکی گشت
پیرەژنێ کوێر یازدە کەسی خشت

تەنیا هەر خۆمم بێ پەنا و بێ پشت
خەتای خۆیشم بوو خۆم ڕەنگەکەم ڕشت

***

بیست و دوو ساڵ بووم چووم ژنم هاورد
بێ پارە و بێ پووڵ بەبێ بەراورد

هەر لە پڕێکا هەروا دەستوبرد
کاتێکم زانی هەشتم درووست کرد

***

خۆم ڕاگرتایە هەتا چل ساڵی
لە ژینی دنیا چاک ئەبووم حاڵی

ئێستا کە پیر بووم لەبەر بەتاڵی
گیرفان و مێشکم هەردووکی خاڵی

***

گەر وەختی گەنجی هوشیار ئەبووم
لەگەڵ زانایان دۆست و یار ئەبووم

خەریکی ڕەنج و ئیش و کار ئەبووم
بۆ ئێستا تووشی سەد ئازار ئەبووم

***

منیش وەک خەڵکی خۆ هەر بەشەر بووم
لەبەر بێ عیلمی وا بێ خەبەر بووم

دوچاری ڕێگەی سەد دەردی سەر بووم
لەم خاک و ئاوە هەر دەربەدەر بووم

***

ئیتر بە هیوام گلەیی نەکەن
ژینم وەهایە ئەگەر تێ ئەگەن

نە سنعەتکاری نە عیلم و نە فەن
نە موڵک و نە حاڵ نە هێزی بەدەن

***

ناشزانم ماستاو دروست کەم بۆ کەس
جوانی کەم پۆتین بە فڵچە و بە دەس

چاوەڕوانی دەس کەسیف و تەرەس
حوڕ و سەربەستم ئەژیم بە هەوەس