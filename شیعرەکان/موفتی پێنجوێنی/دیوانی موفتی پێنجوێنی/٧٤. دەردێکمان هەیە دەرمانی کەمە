شاعیر: موفتی پێنجوێنی
کتێب: دیوانی موفتی پێنجوێنی
سەرناو: دەردێکمان هەیە دەرمانی کەمە

دەردێکمان هەیە دەرمانی کەمە
زۆر کەس بەو دەردە کەوتە و پڕ خەمە

لەناو ئێمەدا بەستن مەشهوورە
بەیان کردنی نەختێ زەروورە

گەلێ جاهیلمان کە ژن ئەهێنێ
ناجووڵێتەوە عەمری نەمێنێ

ئەوەن وتراوە دەخیل هۆشت بێ
نەبەسرێی نەکوو بێت بە پەندی دێ

ژنەکەی دەردی ئەزانێ چییە
پێی ناڵێ ئەویش لە بێ ئەقڵییە

ئیتر لە پاشا لێی ئەبێ بە شێر
ئەم ئەبێ بە مێ و ئەو ئەبێ بە نێر

خەمناک و عاجز مات و پەشێو حاڵ
بێ نوتق و بێ دەنگ هەروەک کەڕ و لاڵ

ڕۆژ و شەو ئیشی هەر ئاخ و داخە
باوکیش دڵخۆشە ساحێب وەجاخە

توولی پێ نەدەین ڕێ ئەگرنە بەر
بە پاڕانەوە لە خوا و پێغەمبەر

نەجاتمان ببێ دۆستمان دڵشاد بێ
دوشمنمان کوێر بێ عومری بەرباد بێ

ئەڕۆن بە تەعجیل بە شین و گریان
بۆ خزمەت ئوستاد شێخی عازەبان

نابێ بۆی بەرن دوو دینار کەمتر
بە سەد مەعزەرەت بە هەزار خاتر

شێخ دێتە لایان ئینجا زووبەزوو
نیشانیان ئەدا نەختێ کوڵکووموو

ئەڵی مژدە بێ جنۆکەکەم هات
نەیزانی ئێوە هاتوون بۆ شکات

گرتم خەریک بوو بیخەمە ئاگر
لێم پاڕایەوە مەلعوونی کافر

سوێندی بۆ خواردم ئەو بە ئەدیانی
مەرەخەسم کرد چوو ئەمەی هانی

ئینجا واهیمەی لەسەر لا ئەچێ
ڕەگی ئەجووڵێ کابرا جێبەجێ

شێخ ئوسووڵەکەی لێ حاڵی ئەکا
کابرا ژنەکەی خۆی ماڵی ئەکا

ئەم دەردە تووشی دانایان نابێ
هەرکەس دانا بێ وەها دانا بێ

بۆچی ئەجنەبی بەستنیان نییە
مەراقم زۆرە پێم بڵێن چییە؟ 

جوابی دامەوە شەخسێکی هوشیار
وتی گوێ بگرە پێت بڵێم ئەی یار

لای ئەوان جن و دێو هیچ نەماوە
پاکیان دەورەیان لە ئێمە داوە

ئەمان فەنباز و ئەوان فەنبازن
لەگەڵ یەکترا مەعلووم ناسازن

هەر ئێمە ماوین وەحشی و هیچ نەزان
جێگەیان خۆشە لە ئێمە ڕەزان