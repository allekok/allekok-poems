شاعیر: شاھۆ
کتێب: دیوانی شاهۆ
سەرناو: مەوسمی جەژنە و دڵی من تەنگ و تار و ماتەمە

مەوسمی جەژنە و دڵی من تەنگ و تار و ماتەمە
خەڵقی پڕ کەیف و دەماخ و خاتری من پڕ غەمە

ھەر کەسێ بۆ خۆی ڕەفیقی نەونەھالێکە و منیش
یاوەرم لەم ڕۆژەدا ھەر ناڵە و دەرد و ھەمە

ناوی یارم ویردمە ئەمڕۆ لەجێی تەکبیری عید
ژەھری دووریم ئەلقەمە ناڵە و فوغانم ھەمدەمە

زەڕڕەیەک ڕووناکی شک نابەم لەناو دڵما ببێ
تا تەسەور کەی بیابانی دەروونم موزلیمە

ھەوری بەدبەختی و خەفەت ئەقلیمی دڵمی گرتووە
بێ تەماشا کە بزانە چەندە تاریک و تەمە! 

نم نمی بارانی چاوانم لەبەر ھیجرانی یار
گەھ وەکوو باران ئەبارێ، گاھێ وێنەی شەونمە

دایمەن بگری بە کوڵ شاھۆ ھەتا ماوی! کە تۆ
بێ وەفایی یارەکەت مەشھوری عامی عالەمە