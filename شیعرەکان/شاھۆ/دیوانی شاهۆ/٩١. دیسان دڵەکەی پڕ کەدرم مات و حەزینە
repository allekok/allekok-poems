شاعیر: شاھۆ
کتێب: دیوانی شاهۆ
سەرناو: دیسان دڵەکەی پڕ کەدرم مات و حەزینە

دیسان دڵەکەی پڕ کەدرم مات و حەزینە
بۆ دیتنی دڵداری بە ئاھ و بە ئەنینە

وەک بوڵبوڵی سەر چڵ لە فیراقی گوڵی گوڵزار
شەیدایە خەریکی جەزەع و شین و گرینە

کولرایەوە دیسان بە موژەت زامی دەروونم
چی بکم لەدەس ئەم ئێشە ھەمووی کۆنە برینە

ھەر ساتێ بە دەردێکۆ ئەناڵێ دڵی زارم
ڕۆژێ نییە ساکن بێ لە ئەم ناڵە و شینە

سەمتوورە مەگەر سینەیی پڕ جۆش و خرۆشم، 
وا دەنگی ئەوەند ماتەم و خەمبار و حەزینە؟ 

ئەشکم کە لەتاو عەشقی گوڵی کوڵمی نیگارم
شایق دەڕژێ گشتی ئەڵێی قەترەیی خوێنە