شاعیر: شاھۆ
کتێب: دیوانی شاهۆ
سەرناو: واقی وڕ ما ماسیوای زاتت لە کونھی زاتی تۆ

واقی وڕ ما، ماسیوای زاتت لە کونھی زاتی تۆ
مات و سەرسامن لە سیڕ و موعجیزەی ئایاتی تۆ

زەڕڕە زەڕڕەی عالەمین و خەڵق و ئەمری کائینات
شاھیدن بۆ زولجەلالی و قودرەت و ئیسباتی تۆ

باوەڕم وایە بە زاتت، ھەیت و بوویی و ھەر ئەبی
ئاگەداری گشتی ئەسرار و ھەموو نییاتی تۆ

خالقی مەخلۆقی، بۆ تۆ خالقێ نەبووە و نییە
موحییی ئێسکە ڕزیوی کافیەی ئەمواتی تۆ

ڕازیقی گیانداری حەتتا وردە کرمی چاو نەدیو
دەست گیری بێ کەسان و قازیی حاجاتی تۆ

ڕەھنمایی ڕێگە ون کردووی ھەژاری وەک منی
ساحیبی ڕەحمی عەزیم و خاوەنی خەیراتی تۆ

ئیلتیجام ھێنایە بەر قاپیی بوڵندت، ڕەببەنا!
ڕەت بڵاوم، تۆی ئومێدم، جامعی ئەشتاتی تۆ

عەبدی خۆتە ڕەببی شاھۆ! چاوەڕێی ئیحسانتە
غافر الذنب و کەریمی ساتر اللذاتی تۆ