شاعیر: شاھۆ
کتێب: دیوانی شاهۆ
سەرناو: وێرانکەرانی زێدی باو و باپیر
لەبارەی شیعر: شەرمەزاران

وێرانکەرانی زێدی باو و باپیر
تاڵانکەرانی ھەژار و فەقیر

سوتێنەرانی سەوزی و دەغڵ و دان
ڕەنج بەبا دەری فەلایی کوردان

خەڵەتێنەری کوردانی برسی
بۆ بە کوشت دانیان بۆ پارە و کورسی

بەشەرن ئێوە؟ یا گورگی ھارن؟ 
یاخۆ گیان کێشی کوردی ھەژارن؟ 

گەر بەشەر وابێ، تف بێ لە بەشەر
بە گژیانا چێت خوا و پێغەمبەر

بیر ناکەنەوە لەم کردەوانە
بزانن خراپ یاخۆ جوانە! 

تا کەی ھەژاران ئەکەن ئاوارە؟ 
ئەکەونە ناویان وەک گورگە ھارە

ناترسن لەوەی خالقی فەقیر
دەست و پێ و ملتان بخاتە زەنجیر؟ !