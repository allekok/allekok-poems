شاعیر: هێمن
کتێب: تاریک و ڕوون
سەرناو: دایکی نیشتمان
لەبارەی شیعر: مەهاباد - ١٩٤٦

لە کاتی نیوەشەودا بوو شەوێ دی
ژنێکی پیر و ڕەشپۆشم لە خەو دی

بەپارێز چوومە پێش لێی و گوتم پێی
چکارەی دایەپیرە، پێم بڵێ کێی؟ 

لەبەر چی وا دژ و داماوی دایە
چ قەوماوە کە وا شێواوی دایە؟ 

چییە؟ چۆنە لەبەر تۆدا جلی ڕەش؟ 
سەر و شان و ملت بۆ ناوەتە هەش؟ 

گوتی نازانی ڕۆڵەی هیچ نەزانم
ئەمن کێم؟ ، ڕۆڵە دایکی نیشتمانم

لە تاوی ئێوەیە وا مات و گرژم
لە سوێی ئێوە دەسووتێم و دەبرژم

دەبینم ئێوە داماو و هەژارن
کز و خەمبار و زار و لێو بەبارن

منیش بۆیە پەرێشان و پەشێوم
دەبینی باری خەم نیشتووە لە لێوم؟ 

نەخۆشن ئێوە، بۆیە من نەخۆشم
ئەسیرن ئێوە، بۆیە ڕەش دەپۆشم

بەقوربانت دەبم ئەی دایکی دڵسۆز
مەبە چیدیکە تۆ دڵتەنگ و ئاڵۆز

تەماشاکە کوڕی تۆ شادن ئێستا
هەموو سەربەستن و ئازادن ئێستا

دەزانم ڕۆڵەگیان خەڵکی مەهاباد
لەژێر دەستی کران ڕزگار و ئازاد

بەڵام ڕۆڵەم برای ئێوە لە سەقز
تەماشاتان دەکەن داماو و سەرکز

چ شەرمە کاری ئێوە پێکەنین بێ
بەڵام کاری ئەوان گریان و شین بێ

ئەگەر پێت خۆشە جلکی ڕەش نەپۆشم
بکەن ئازاد کوڕانی دیم و خۆشم

لەبەر خۆت داڕنە دایە جلی ڕەش
دڵت ڕوون بێتەوە کوڵمەت ببێ گەش

هەنیسکان بەس بدە چیدی مەکە شین
ببینە بەیرەقی سوور و سپی و شین

ببینە «پێشەوا»ی مەشهووری ئێمە
ببینە تۆ ڕەئیس جەمهووری ئێمە

ببینە هێزی پێشمەرگە و بزانە
کە نووکی نێزە شمشێری ئەوانە

لەژێر دەستی دەکا ڕزگار و ئازاد
تەواوی کوردەواری وەک مەهاباد