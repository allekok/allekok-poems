شاعیر: هێمن
کتێب: تاریک و ڕوون
سەرناو: گوڵی هیوا

ئەختەر کچی کوردی چاومەست! 
ئیلهام بەخشی شێعری پڕ هەست! 

ئەی پێشمەرگەی میللەت پەرەست
کە دیتمی تفەنگ بەدەست

زانیم گوڵی هیوا پشکووت
بەیانی ئازادی ئەنگووت

ئەختەر پێشمەرگەی کۆڵنەدەر! 
ئەختەر ئەی گوڵی نێو سەنگەر! 

خوێنت دەتکێ لە دمی خەنجەر
دەگری بەری هێرشی ئەسکەر

سێرەت گرت بەو چاوە جوانە
لە کەلەکەی ئەم بیژوانە

شەقت هەڵدا لە زێڕ و جل
تووڕت داوە کلدان و کل

توندت کردووە پشتێنی شل
فیشەکدانت کردۆتە مل

پساندت بازنە و پاوانە
دەستت دا تفەنگ پیاوانە

ناڕێژی چاو، سوور ناکەی لێو
شانە ناکەی بسکی پەشێو

یەکجاری فڕێت دا چارشێو
ئەوە ڕووت کردە چڕ و کێو

دەبڕی جەرگی دوژمنی زۆڵ
بەسەرنیزە نەک بە مژۆڵ