شاعیر: هێمن
کتێب: تاریک و ڕوون
سەرناو: ڕێبەندان و شاعیر
لەبارەی شیعر: هەواری کرماویلە - ١٣٢٥

ڕێبەندان! دیسان هاتیەوە سەرمان
ڕەقمان هەڵێنی دیسان لە سەرمان

بەسۆزەی زریان پیاوی دەکەی سڕ
بە کڕێوە و باکوت ئاژەڵ دەکەی قڕ

ڕێ و بان دەبەستی بە بەفر هەموو
لەبەر پەساران هەڵدەنێی ڕنوو

پڕووشە و مژ و کەڕەسیسەکەت
تەپ و تومان و هەوا پیسەکەت

پێیەوە هەزار ئازار و ئاهۆ
کۆخە و هەڵامەت، لەرز و چەق و چۆ

کە تۆ تەشریفی ناشەریف دێنی
دڵی گەلی کورد دادەخورپێنی

ماشین و ڕێگای ئیسفاڵتی نییە
بەو سارد و سۆڵە عیلاجی چییە

بە هەچەهەچی کەرێ چۆن باری
لادێیی کوردی دەگاتە شاری؟ 

هەژار لێی دەبڕێ ئاوردوو و زمهەڕ
کورووژمەی دەکا فەقیر، ماڵانگەڕ

سەر دەنێنەوە پیر و نۆجوان
بێ پەرستار و بێ داو و دەرمان

بەخێر نەهاتی مانگی مژ و تەم
دێنی بۆ ئێمە گەلێک دەرد و خەم

ڕێبەندان: 
شاعیر ماڵ شێواو بۆ دژ داماوی
گێژی، خەوئاڵووی، شێتی خەرفاوی؟ 

بۆچی تۆ ئاگات لە دنیا نییە؟ 
بۆچی نازانی دەنگوباس چییە؟ 

بۆ بەمن دەڵێی قسەی سوێر و تاڵ
بۆچی نازانی بێ خەبەر! ئەو ساڵ

زریانم هێنای بۆ کورد ئازادی
شەماڵم هێنای بۆ ئێوە شادی

مژی من هات و مژی هەژاری
ڕەواند یەکجاری لە کوردەواری

بەکەڕەسیسە و پڕووشە و سیخوار
ئاواتی کۆنی کوردم هێنا خوار

لە ڕۆژی مندا کورد بەڕووسووری
هەڵی بژاردووە ڕەئیس جەمهووری

جا ئەو جار باوی کوردی دێتەوە
ئاسوودە دەبێ، دەحەسێتەوە

شاعیر: 
گیانی شاعیرت دەکەم بەقوربان
وا هاتووی ئەوساڵ مانگی ڕێبەندان! 

دەک بەخێرهاتی قەدەمت پیرۆز
بەقوربانت بێ جێژنەکەی نەورۆز

ڕۆژی تۆ جێژنی گەورەی کوردانە
ناوت دەرمانی ژان و دەردانە

ئەوساڵ بەهارە بۆ ئێمە زستان
بمرێ دوژمنی کورد و کوردستان