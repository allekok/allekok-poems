شاعیر: هێمن
کتێب: تاریک و ڕوون
سەرناو: کیژی لادێ
لەبارەی شیعر: مەهاباد - ١٣٢٤

کیژی لادێیی نەشمیلی جوان چاک
بێ فڕوفێڵ و هێدی و داوێن پاک

ئەتۆ هەر زگماک وەها جوانی
تەوالێت چییە؟ ناوی نازانی

نیتە کراسی حەریر و پۆپلین
گەوهەری پێچرای لە ناو خامی شین

پۆدر و کرێم و ماتیکت نییە
هەر نەتبیستووە ئۆدی کڵۆن چییە؟ 

نەتکرد سووراو و سپیاو چون دووری
لە شاری، کەچی هەر سپی و سووری

فێڕت لێ نەدا بسکەکەت لوولە
ڕێژیمت نەگرت بەژنت وەک توولە

لاجانگت وەکو گزنگی تاوێ
هەر بۆ خۆی جوانە تیف تیفەی ناوێ

کوڵمەکەت وەکو گوڵاڵەی گەشە
بێ سوورمەش چاوە مەستەکەت ڕەشە

وەکو فرمێسکی ئاشق ڕووناکی
وەکو ئاونگی بەیانی پاکی

فێر نەبووی سیحر و کشتەک و نوشتوو
نەجگە گورگت، هەیە نە مووروو

مایەی هومێدی کیژی چاوهەڵۆ
نازانی مەکر و جامبازی و درۆ

چارشێوت نییە ڕوو ناگری لە کەس
نامووسی خۆتە پاسەوان و بەس

بە تاسکەتاسک و بەلەنجەولارت
بە بەژن و باڵای بەرز و لەبارت

بەدڵی سادە و بەهەستی پاکت
بەشەرم و حەیا و ئاکاری چاکت

منت کردووە شێت و وێتی خۆت
وەختە لە سوێیان گیانم دەرچێ بۆت