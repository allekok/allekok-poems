شاعیر: هێمن
کتێب: تاریک و ڕوون
سەرناو: ئەمەگی گوڵان
لەبارەی شیعر: شیلان ئاوی - ١٣٢٢

هاتە دەر مانگی یەکەمی بەهار
مێلاقە سوورە لە لێوی جۆبار

هەروا کەمێک دوور وەنەوشێک بوو شین
وەنەوشێکی چۆن؟ ملکەچ و سەرشین

بە وەنەوشەی گوت مێلاقە جارێک
لە مێژە هەمە لە تۆ پرسیارێک

ئەتۆ کە پەلکت وا سوور و گەشە
دەروونت بۆچی خەڵووزی ڕەشە؟ 

مێلاقە: 
چت لەوەی داوە دەس هەڵگرە لێم
ڕازی دەروونم بۆ بەتۆ بڵێم

وەنەوشە: 
سوێندت بۆ دەخۆم هەتا بمێنم
ئەو ڕازە لەکن کەس نەدرکێنم

مێلاقە: 
دەس هەڵناگری گوێ ڕاگرە بۆم
تاکو پێت بڵێم دەردی دڵی خۆم

ئەمن لە خاکی کوردی ڕواوم
بە ئاوی ساردی کانی دێراوم

بە شەوبای چیای بڵند و سەرکەش
ڕەنگی پەلکی من بووە سوور و گەش

چاکەی کوردانم لە چاوی دایە
لەناو گوڵاندا ئەوە ڕەوایە؟ 

کورد وا هەژارن من هەژار نەبم
ئەوان داخدارن من داخدار نەبم

دەروونم ڕەشە، جەرگم سووتاوە
وەتی کوردستان داگیر کراوە

لۆمەی من دەکەی وەنەوشە کەچی
بۆ خۆت سەرشین و دژ و ملکەچی

وەنەوشە: 
منیش بە دەردی تۆ گرفتارم
پەروەردەی خاکی کوردی هەژارم

کە تۆ هەناوت بۆ کورد بووە ڕەش
منیش بۆ کوردی سەرم نا لە هەش

بەملی کەچم وەک کوردی دەچم
کە کورد ملکەچن منیش ملکەچم