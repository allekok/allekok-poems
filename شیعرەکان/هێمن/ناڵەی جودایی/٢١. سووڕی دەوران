شاعیر: هێمن
کتێب: ناڵەی جودایی
سەرناو: سووڕی دەوران

زەمانی زوو هەبوو میرێکی زۆردار

دزێو و دڵڕەق و خوێنڕێژ و لاسار

دڵی خۆش بوو بە ئازاری هەژاران

بە دەس ئەو چوون هەزاران و هەزاران

قسەی خۆشی دەگەڵ خەڵکی جوێن بوو

هەمیشە تیخی جەللادیی بە خوێن بوو

سەری زۆر لاوی جوانچاکی بڕیبوو

زگی زۆر پیاوی دڵپاکی دڕیبوو

ڕق و قینی لە نێوچاوان دەباری

دزی و سووتمان و کوشت و بڕ بوو کاری

بزەی هەرگیز نەبینرابوو لەسەر لێو

دەغەزری وەک یەکانە و بڕڕەکی کێو

دڕندەی هار و ماری بێ ڕەزا بوو

لە تاڵان و بڕۆیە شارەزا بوو

لە ترسانی وڵات پڕ ترس و ڕەو بوو

ڕمووزنەی تاریکان و خێوی شەو بوو

گڕووگریان بە ناوی ئەو دەکرد ژیر

لەوی تۆقیبوو هەم زارۆک و هەم پیر

مەکۆی جەردە و چەتان بوو دیوەخانی

غوڵام و نۆکەری بوون نانی نانی

لەوی بێزار بوو ئینسانی بە نامووس

تەشی ڕێس بوو لە دەرکی ئەو زمان لووس

دەیانکرد خزمەتی وەک دیل و بەندە

هەتیوچە و سەرسەری و سۆدرە و سەهەندە

لە هەق بێزار و دڵ بەستەی ڕیایی

یەکەم تۆچێنی کێڵگەی بێ وەفایی

نەیاری چاکەو و یاری خراپە

خەزێنەی کون بڕ و شاری خراپە

پەڕی قامووسی ئەویان کردبوو داگیر

وشەی دار و تەناف و کۆت و زنجیر

بە ڕاستی ملهوڕێک بوو دوژمنی گەل

لەبەر ئەو نەیدەوێرا کەس بڵێ: لەل

خودا ڕازی بوو لێی، ئەمما خودای شەڕ

لە خەڵکی بەر ببوو وەک گورگی نێو مەڕ

***

بەڵام کیژێکی بوو ئەو گەندە پیاوە

کە دەتگوت خوشکی ئاونگ و خوناوە

لەبارێ، نازەنینێ، کوڵمە ئاڵێ

نیگارێ، دڵڕفێنێ، چاو کەژاڵێ

بەژن باریک و باڵابەرز و تەڕپۆش

یەسک سووک و ڕەزا شیرین و ڕووخۆش

هەنی جوانتر لە مانگی ئاسمانی

پەڕی ڕەشداڵی بوو ئەبرۆی کەمانی

بسک ڕەشتر لە ڕۆژی ژێر چەپۆکان

پەشێواوێ کە ژیری بۆ پەشۆکان

کەزی خاوتر لە خاوی لا نواڵە

لە شەرمی کوڵمی سوور بۆوە گوڵاڵە

ئەوی تیری ئەوین جەرگی نەکۆڵێ

نەبوو ئاگای لە پێکانی مژۆڵێ

بزەی دەرمانی دەردی دەردەداران

وشەی وەک بەختەبارانی بەهاران

سەمای پەریانە دەتگوت لار و لەنجەی

پەڕی گوڵ دەییەشاندن دەست و پەنجەی

کوڕەی هەردی دەهێنا گۆی مەمانی

لەلای وەی تامی دەسبازیی دەزانی

هەموو شێوەی لە بابی خۆی جودا بوو

فریشتەی پاکیی و خێری خودا بوو

تەبیعەت ئەو کرەی وا ورد تەنیبوو

خودای جوانی لە خۆشیانی خەنیبوو

دەگەڵ ئەو جوانییە خاوەن شەرم بوو

دڵی زۆر نەرم و خوێنی زۆر گەرم بوو

دەبوو جێی ئەو بەرزتر با لە هەوران

کەچی دەژیا لە ژووری ماڵی گەوران

دەبوو چەتری سەری باڵی هوما با

نەوەک ئاوا لە ڕووپۆشێ خزابا

دەبوو سواری قەڵاندۆشی هەڵۆ با

لە بەرزایی چیادا سەربەخۆ با

نەوەک لێی داخرابا دەرکی حەوشە

ژیابایە لەنێو ئەو غەور و خەوشە

دەبوو ژوانگەی لەکن ڕاوگەی کەوان با

نەوەک وا چاو لە دەستی دەرکەوان با

دەگەڵ پێروو بکا ڕاز و نیازێ

گەلاوێژی بە هاوڕازی بنازێ

بکا سەیرانی زەرد و ماه و ڕازان

لە خەو ڕابێ بەسیڕەی سەقر و بازان

گزینگ بنگێوێ کوڵمەی ئاگرینی

شنە ببزێوێ بسکی پڕ لە چینی

دەگەڵ گوڵ پێکەنێ فێنکی بەیانی

سەرانسەر پڕ لە خۆشی بێ ژیانی

دەگەڵ بولبول بڵێ حەیران و بەستە

خەڵک شەیدا بکا بەو شۆر و هەستە

دەبایە چێژی ئازادی بچێژێ

نەوەک فرمێسکی نامرادی بڕێژێ

بە ئاونگێ بشوا ڕوخساری پاکی

لە پاکان ون نەبێ دیداری پاکی

دەبوو بوکشن دەس و پەنجەی لە گۆوەند

«کوڕی، دیواندڕی»، بەند هەڵبڕێ، ڕەند

دەبوو جووتی ژیانی هەڵبژێرێ

نەوەک بابی بە سەوقاتی بنێرێ

قەفەس زیندانی تاوسی شۆخ و مەستە؟

کچی جوان و لەبار و دەرکی بەستە؟

کچی بێ بەش لەنێو بورج و قەڵادا

دوڕە ئەمما لە دوڕ دورجی بەڵادا

دەبا هەر ئەتڵەس و دیبای لەبەر بێ

کچێک ڕوو بەستەو و چارشێو بەسەر بێ

بڵا پاژنەی لە زێڕبێ کەوشی جوانێ

کە دانرابێ لە دەرکی دەرکەوانێ

بە کاری چی دێ خشڵ و زێڕ و زێوەر

کچێکی نەشتە نێو خەڵک و جەماوەر

بە کاری نایە بەرگی جوان و مومتاز

کچێکی چاوی دووروابێ وەکوو باز

لە ژاری تاڵترە خۆراکی چەوری

کچێک وەک ڕۆژ نەیێتە دەر لە هەوری

سیاچاڵی کچانە کۆشکی میران

هەزار خۆزگە بە کاولاشی فەقیران

بە قانوونی تەبیعەت ناژی بێ جووت

ئەوی ئینسانە، جا دارایە یا ڕووت

کچی میر و گەدا دڵیان هەیە دڵ

دڵیش ناکا لە دڵداری و ئەوین سڵ

ڕەبەن تامی ژیانێ چۆن دەزانێ

ئەگەر «پێ»شی بگاتە ئاسمانێ

کەسێک جووتی نەبوو خۆشیی نەبینی

بەهەشت ناهێنێ ڕۆژێ دێر نشینی

کەسێکی ژینی بێ ژوان ڕابوێرێ

هەموو ژانی جیهانی پێ دەوێرێ

ئەوین مایەی ژیان و بوون و مانە

ئەوین ڕایگرتووە دەوری زەمانە

ئەوین نەبوایە پێی ناوێ بخۆی سوێند

جیهان چۆڵ بوو پەپووش تێیدا نەدەخوێند

ژیانی بێ ئەوین دەشتی نەبوونە

لە سایەی عیشقە ئەم دنیایە ڕوونە

ژیانی بێ ئەوین گشتی زیانە

کچیش نەیخوارد فریوی ئەم ژیانە

وەدووی دڵ کەوت و پچڕی بەند و پێوەند

دڵی خۆی دا بە لاوێکی هونەرمەند

هونەرمەندێکی پاکی بەرزە ئاکار

کە جارجار ڕێی دەکەوتە ماڵی خوونکار

هونەرمەندێ کە هەر نەغمێکی تاری

گڕ و ئاورینگ و پشکۆی لێ دەباری

هونەرمەندێ کە دەنگی پڕ خورۆشی

بە بەندێ دەیپەڕاند دەرد و نەخۆشی

هونەرمەندێ کە هەستی ئاگرین بوو

دەروونی پڕ لە ناسۆر و برین بوو

هونەرمەندێ کە سووتاوی ئەوین بوو

هەموو ئەندامی سۆز و تاو و تین بوو

هونەرمەندێ کە زادەی دەرد و خەم بوو

زەدەی دەستی ڕەشی دێوی ستەم بوو

هونەرمەندێ بە زگ برسی و بە چاو تێر

لە شەڕ بێزار و دۆستی ئاشتی و خێر

هونەرمەندێکی عەسری فیئوداڵی

دڵی پڕ بوو، بەڵام گیرفانی خاڵی

شەوانی بەزم و شایی و شەونشینی

لە درزی پەردە یەکتریان دەبینی

کە تێک دەڵقا نیگای پڕ گفتوگۆیان

دەیاندرکاند بەسانی ڕازی خۆیان

***

کوڕیش سەوداسەری کیژی ئەمیر بوو

لە داوی خۆشەویستیدا ئەسیر بوو

ئەوین نابینێ بەینی قەوم و دینان

ئەوین نازانێ فەرقی توێژ و چینان

ئەوین دوو دڵ دەکا مەفتوونی یەکتر

لەکن ئەو وەک یەکن ئیسلام و گاور

ئەوین خاتوو زڵێخای نەرم و هێدی

دەکاتە دیلی عەبدی زێڕ خریدی

ئەوینە شێخی سەنعانی غەیب زان

دەکاتە گاور و شوانی بەرازان

***

ئەگەر خاتوون گرفتاری ئەوین بوو

ئەوینی لاوەکە زیاتر بەتین بوو

گڕی گرتبوو دەروونی پڕ لە جۆشی

لە تاوانی نەمابوو هۆشی خۆشی

لە سوێی ئەو شۆخە ئۆقرەی لێ بڕابوو

لە ژیندا ژان و ئێشی پێ بڕابوو

ئەوینی ئەو دووانە دوور بە دوور بوو

کە دیواری قەڵای میری سنوور بوو

سنوور و شوورەو و تامان و پەرژین

لە تامەزرۆی ئەوینێ تاڵ دەکەن ژین

قەڵا سەخت و حەرەمخانە پڕاوپڕ

دەرک گاڵەدراو و دەرکەوان دڕ

مەگەر باڵدار بەسەر کۆشکا فڕیبا

مەگەر لێمشت دڵی شوورەی دڕیبا

مەگەر ڕۆژێکی بەزمی بایە خوونکار

کوڕیشیان بردبایە لێ بدا تار

لە درزی پەردە دیبای بەژنی یاری

لە سیحری تێپەڕاندبا سۆزی تاری

***

زەمان ڕابرد، پتر بوو هەستی دۆستی

بەڵێ هەستە کە میر نایەن دەرۆستی

لە دەوری هەستی کەس ناکێشرێ شوورە

خەیاڵیش شارەزای پشتی سنوورە

***

هەراسان بوو کچی میری بە جارێ

گوتی: «بەسیەتی با ڕاسپێرمە یارێ»

ژنێکی ڕاسپاردە کن هونەرمەند

«ئیتر ئەو بێ بەشی و سووتانە تا چەند؟!

خەمی دووری نەخۆین، هەرچی دەبێ، بێ!

دەبا بێ و بڕۆین، هەرچی دەبێ، بێ!

وەڕز بووم لەو ژیان و پنج و مۆرە

بە ئازادی بژیم تاوێکی زۆرە

هەموو زێڕ و جل و نۆشین و خواردن

فیدای تاوێ دەگەڵ ئەو ڕابواردن

هەتا کەی مەینەتی دووری بچێژین!

هەتا کەی بووکی ئاواتمان بنێژین!

هەتا کەنگێ خەیاڵ بگرینە باوەش!

بلەرزێنێ مچوڕکی بێ بەشی لەش!

هەتا کەی ئەو نەبینم تێر بە چاوان!

لەسەر من داخرابێ دەرکی باوان!

هەتا کەی داخرێ سینگ و بەرووی من!

هەتا کەی نەشکێ تاسە و ئارەزووی من!

دەبا بێ و ڕوو بکەینە دوور وڵاتان!

نەجاتم دا لە نێو شوورە و قەڵاتان!

ئەگەر مەردە، بە جەرگە، پاکە، سەرباز،

دەبا بێ و من بکا لەو بەندە دەرباز!

نزا و پاڕانەوە و گریان و ناڵە

چ سوودێکی هەیە، نووشتەی بەتاڵە

نەبێ باکی لە خوێڕیی دیوەخانان

بە پیاوان دێنەدەر گەوهەر لە کانان

بە زۆر بشکێ دەبێ دەرکی قەڵایە

دەنا ئەو دەرکە بۆ کێ ئاوەڵایە»

***

ئەوەی بیست لاوۆ گەشکەی گرت لە تاوان

گوتی: «ئامادە و سازم بە چاوان

دڵم ناوێ نەبێ قوربانی نازی

سەرم ناوێ نەبێتە بەردەبازی

ئەوا بۆی ئاوەڵایە باوەشی من

بەسە بۆ من کە ئەو بێتە بەشی من

لە ڕێی ئەودا بەخت کەم گەر ژیانم

بە سەربەرزی و بە شانازیی دەزانم

لە پێناوی ئەوا گەر بچمە سەر دار

لە ژێر پێمدا دەبینم مەزن و سەردار»

***

شەوەزەنگێ بە زەبری زێڕ و بەرتیل

کراوە دەرکی زیندان بۆ کچی دیل

کچە گۆڕیەوە کۆشک و تاج و تەختی

دەگەڵ ئازادی و ئازار و سەختی

بە جووت ڕۆیین دەگەڵ یاری وەفادار

بەرەو موڵکی ئەوین و ژینی ساکار

سنووریان هەڵبوارد و چوونە شارێ

لەوێش فەرمانڕەوا بوو نابەکارێ

لەوێش میرێکی زاڵم کاربەدەس بوو

لەوێش بێ چاووڕوویەک داربەدەس بوو

لەوێش زیندان و بەندیخانە پڕ بوون

گزیر و پاسەوان شوێن گێڕ و دڕ بوون

لەوێش هەر سەربزێوی باسی سەر بوو

لەوێش دنیا بە کەیفی بێ هونەر بوو

لەوێش ناپیاوی بازاڕی گەرم بوو

لەوێش باو باوی پیاوی بێ شەرم بوو

لەوێش پیسکە و درۆزن کاری باش بوو

لەوێش مەردایەتی و پاکی لە پاش بوو

کوڕ و کیژی لەباری پاکی ساکار

لە ڕێی ژینا لەوێ بوونە کرێکار

لە بۆ نانێک و بۆ یەک تۆزە پێخۆر

یەکێکیان بوو بە پاڵە و یەک بە جلشۆر

ئەگەرچی زۆر گران بوو ئەو ژیانە

بەڵام کەیفی هەبوو بەزمی شەوانە

بە ڕۆژ ئاوارە بۆ پێخۆر و نانی

بە شەو دەستەملان بوون تا بەیانی

لەشی ناسک کە ئازاری دەبینی

زمان دەیگوت ژیان چەند نازەنینی!

لە دنیادا نەبینرا نۆشی بێ نێش

کەسێک خۆشیی دەوێ حازر بێ بۆ ئێش

***

ئەمیریان کرد کە لەو کارە خەبەردار

بە خۆی دادا وەکوو ورچی بریندار

بە ڕقدا چوو بە ناهەق خوێنی ڕشتن

گزیر و دەرکەوانی گرت و کوشتن

هەمیشە دەیگوت: «ئەی ئەو ئابڕووچوونە

شتی وا نەیبووە وێنە و نموونە

کچی من بێ بە جووتی بۆرە پیاوێ،

دەکوژرێ، خۆی لە ماڵی کابە باوێ!

دەبێ من چۆن بژیم و چۆن بمێنم!

لەنێو هاوشانی خۆمدا سەر هەڵێنم!

کچی من هەڵگرن، وەڵڵاهی جوانە!

کچی من بۆ کچی گاوان و شوانە!؟

لەنێو مسکێنی خۆم دەبمە پڵیتە

نەکوژم ئەو هەتیوە و ئەم سەڵیتە

نەیانهێڵم دەبێ لەو سەرزەمینە

لە شانم دادڕم ئەو پینە شینە

وەکارخەم دەستەڵات و هێزی زۆرم

بە خوێنێ ئەو پەڵە و نەنگە وەشۆرم»

***

بە ڕێی کردن گەلێ شەیتان و شۆفار

هەتا بیکەن لە حاڵی وان خەبەردار

توولەی شوێنگێڕی بەردانە مڵ و مۆ

وەکار کەوتن لە ڕاوێچکە و لە بابۆ

چ ناپیاون ئەوانەی سوودپەرستن

دژی خاوەن دڵی شەیدا دەوەستن

چ سپڵەن ئەو سەگانەی گورگەمێشن

کەلاک بۆ گورگی برسی ڕادەکێشن

***

گەڕان شۆفارەکان قوژبن بە قوژبن

وڵاتیان دا سەراسەر سەنگ و سووژن

گەڕان شار و گەڕان دێهات و هۆبە

هەموویان پشکنی نۆبە بە نۆبە

گەڕان کێو و چیا و ئەشکەوت و زەندۆڵ

گەڕان کادێن و کەندوو و ئاخوڕ و هۆڵ

سەروشوێنیان نەبوو پەیدا لە هیچ کوێ

کەسێ نەیدیبوو دوو شەیدا لە هیچ کوێ

بە میریان ڕاگەیاند وەک ڕۆژە ڕەوشەن:

کە «لێرە نین، پەڕاندوویانە کەوشەن»

گوتی: «پێتان دەدەم ئەمجارە فەرمان

بچن بۆ وڵاتی دوور و دەوروبەرمان

بڕۆن و ڕامەوەستن، هیچ مەترسن

هەواڵی ئەو دووانەم بۆ بپرسن

لە هەر کوێیە هەبن بیاندۆزنەوە بۆم

وەکوو تاژیی بەکار بیانقۆزنەوە بۆم

«دەدەم پارە و خەڵاتی باش بە ئێوە

کە بۆم دەردەس کەن ئەو دوو سەربزێوە

لە بان هەوران بژین یا تەختی بەحران

لە داویان خەن بە فێڵ و فەند و مەکران

گوتوویانە کە خزمەتکاری چاکی

دەبێ وەک داڵ بکەی بۆنی کەلاکی

لە ئێوە کار و تێکۆشان، لە من ماڵ

دەتانهاڕم بەسەریانا نەبن زاڵ»

***

قەڵای میران بەدەس ناکەس دەنەخشێ

کە «دار هۆرەی لە خۆی بێ زوو دەقەڵشێ»

ئەگەر زێڕ و دراو دەوری نەبووبا

بلووری ژین دەبوو غەوری نەبووبا

ئەگەر پارە نەبووبا بیروبڕوا

دەبوو زاڵم لە کوێ وا دەستی بڕوا؟

ئەگەر خوێڕی نەکا میللەت فرۆشی

لە خۆی نابینێ زاڵم خێر و خۆشی

ئەگەر ئەسپی غەرەز ناوێ قەڵەمباز

بگاتە جێی وەزیرێ ڕەنگە سەرباز

کە فیل و ڕوخ نەکەونە کلکەسووتە

مەلیک ماتە بە دەستی پیادە ڕووتە

بە من ئەو هێرش و زەبر و زوڵم و زۆرە

بەشی زۆری گوناهی مفتەخۆرە

***

بڵاوبوون خێڵی شۆفارانی بێ عار

لەدوای دوو ئاشقی لاوی فیداکار

گەڕان شار و وڵاتی دوور و نێزیک

دووان بە زمانی فورس و تورک و تاجیک

یەکێک بووە مارگر و یەک بوو بە دەروێش

یەکێک بووە حافز و یەک بوو بە دەسکێش

یەکێک بووە لۆتی و یەک بوو بە چاوەش

یەکێک بووە سواڵکەر و یەک بوو بە جاکەش

خەیابان و شەقام و ڕێگەیان گرت

هەموو جێیان تەنی، گشت جێگەیان گرت

کچ و کوڕ بێ خەبەر لەو تۆڕە داوە

خەریکی کاری خۆیان بوون لە لاوە

ئەگەرچی ڕووت و پێخواس بوون و برسی

بەڵام کەم کەم نەیانمابوو مەترسی

بە سەربەستی ژیانی سەر حەسیری

بە قوربانی بێ تەخت و بەختی میری

چ خۆشە سەربڵندی و بێ نیازی

بە ئازادی بخۆی نان و پیازی!

دەڵێن یارێ گوتی جارێ بە یاری:

«گەڕیدەی شارەزای زۆر گوند و شاری

لە هەمووان خۆشتر و جوانتر چ جێیە؟»

گوتی: «ئەو جێیە خۆشە یاری لێیە»

کە دڵ خۆش بوو دڵۆ با دەربکا دەست

شەکەت بێ با لەش و ئاسوودە بێ هەست

دەسێک بکرێ بە شەو لە ملی نیگارێ

بە ڕۆژ ماندوو ببێ با هەر لە کارێ

دەس و پەنجێک کە بوکشێ جووتە مەمکێ

جەمام نابێ بە کارێ تاکوو نەشکێ

کە لێو بمژێ شەوانە لێوی دڵدار

بەڕە! کێشانی ڕۆژێ ناگرێ بار

کە شەو تێر ماچ و مووچ و گازە کوڵمە

چبوو سووتاو و تاوانگازە کوڵمە

کەسێکی چێژی ئازادی بچێژێ

لەوەی باکی نییە ئارەق بڕێژێ

بە بێ ڕایەخ شەوێ ئاسوودە دەنوێ

کرێکارێ کە یار پشتی بهەنوێ

بەبێ پێخەف شەوێ گەرموگوڕە لەش

کە یاری نازەنین بگرێ لە باوەش

کە شەو دایماڵی پەنجەی یاری جوانی

بە ڕۆژ با هەر جدەو بێ پیل و شانی

کە سۆزی عیشقی وان هەردەم پتر بوو

هەموو تاوێکی عومرێکی خدر بوو

***

لەنێو شۆفارەکاندا خواجەیەک بوو

عەجەب زیانی خورۆ و پیرە سەیەک بوو

ئەمیر بۆ پاسی نێو ماڵی کڕیبوو

نموونەی پیاو خراپی و دەم شڕی بوو

کە خۆی بێ بەش لە خۆشیی ژین کرابوو

هەموو دەرکی هومێدی داخرابوو

کە شەوقی عیشق و دڵداریی نەدیبوو

کە گەرمیی باوەشی یاری نەدیبوو

کە زیبک و غیرەتی مێریی نەدیبوو

کە خۆشیی پیاوەتی و نێریی نەدیبوو

***

دەروونی پڕ گریمانە و حەسەد بوو

هەتا حەز کەی بەخیل و شووم و بەد بوو

کە کوشتی پیاوەتیی ئەو دەستی تاوان

هەقی خۆی بوو ڕقی زۆر بێ لە پیاوان

کە وەک یەک بوون ژن و گاشە لەکن ئەو

نەبوو باکی بدا ئازاری ژن ئەو

چلۆن بڕوا ئەکەن ئینسانی بێ بەش

نەبێ بێ ڕەحم و بێ ئینساف و دڵڕەش

کە ئینسانێک وەکوو حەیوان خەسیبێ

نییە سەیر گەر نموونەی ناکەسی بێ

بە ئەمری میر ئەویش خۆی کردە سواڵکەر

گەڕا شار و وڵاتان ئەمسەر، ئەوسەر

هەتا ڕۆژێکی خواجەی دڵڕەقی پیر

لە ماڵێک دوور بە دوور ناسی کچی میر

تەماشای کرد جلوبەرگی دڕاوە

سەر و پۆتڕاکی ئاڵۆز و بڵاوە

بەرۆکی ئاوەڵایە، سینگی ڕووتە

سەری ئەو کوڵمە ناسکەی تاوەسووتە

هەڵی ماڵیوە تا ئانیشکی بۆ کوڵ

دەڕێژێ ئارەقە زەنگوڵ بە زەنگوڵ

کەچی شادیی لە نێو چاوان دەبارێ

کچی میرە و شەرم ناکا لە کارێ

سەری سووڕما بوو ئەو کابرا نەزانە

چلۆن گۆڕاوە ئەم دەور و زەمانە

«تەماشای ئەم ژیان و ڕێ و شوێنە

ڕەسەن زادە و کوڵ و ئەسپۆن و سوێنە

بەدووی کارا گەڕان کووچە بە کووچە

لە بۆ خاتوونی وا تاوان و سووچە

بە شیر و شەکری پەروەردەکراوە

لە کۆشک و سەرسەرایاندا ژیاوە

هەمیشە خاوەنی کۆیلە و کەنیز بوو

جلوبەرگی هەتا حەز کەی تەمیز بوو

ئەوی دەستووری دابا جێبەجێ بوو

لە خۆی زیاتر لە ژووری کۆشکێ کێ بوو!

دەیانکرد باوەشێنی ئەم بەر، ئەو بەر

لەبن سێبەر کچی نەشمیلی ئەسمەر

کەچی ئێستا لەبەر سوورە هەتاوێ

پەڕۆ شۆری دەکا بۆ نان و ئاوێ

مەگەر باوکی پەکی کەوتووە لە تاڵان

کە ئەو ئێستا دەکا جل شۆریی ماڵان

دەبێ خواردبێتی مێشکی گوێدرێژێ

دەنا بۆ نانی چۆن ئارەق دەڕێژێ

ئەوی بۆ ئەو کرا، بۆ کێ کراوە؟

بە خوای وادیارە نووشتەی لێ کراوە»

***

ئەوەندە تەسکە بیری گەندە پیاوان

دەکەن فەرقی کچی میران و گاوان

دەڵێن: کەنگر و قوماش نابن بە وێڵداش

قسەی کەونە پیاوانە و قسەی باش

دەسەلمێنن بە پیاوی گەوج و سادە

کە: سوار هەر سوارە، پیادەش هەر پیادە

کچی میران دەبێ لیران وەخۆ خەن

کچی گاوان دەبێ پووشکان وەکۆ کەن

کچی میری دەبێ خۆشی ببینێ

کچی شوانی بچێتە نان چنینێ

***

کچی میری دەبینی باش و ئەفسووس

کچی میر نەیدەبینی پیرە جاسووس

دەمەو ئێوارە ڕزگار بوو لە کاری

گەڕاوە جا بەرەو ئامێزی یاری

بەڵام جاسووسی پەستی شوومی ناپیاو

بەدوای ئەودا دەچوو هەنگاو بە هەنگاو

تەماشای کرد کە لاوێکی قوڕاوی

لە ڕێگایەی بڕیوە سیلە چاوی

کە یاری دەرکەوت بێ ترس و پارێز

بەرەو پیری فڕی گرتی لە ئامێز

لە هیچ کوێ دای نەنا تا بردیە ژوور

ئیتر ڕووی کردە ئەم ژوورە خودای نوور

***

هەڵی نا جێی ئەوان و وەک کڕێوە

لە لاقانی وەرێنا هەر لەوێوە

ترەختان و ڕکێفکوت کەوتە ڕێیە

لە خەڵکی وایە «کابرا ئاوری پێیە»

لە سوێی ماڵ و دراوی باڵی گرتبوو

خەیاڵی موڵک و ماش و ماڵی گرتبوو

هەمیشە وایە کاری پیاوی نامەرد

کە سوودی خۆی دەکا تەنیا بەراوەرد

لە خۆی ڕازی بکا ئەو میری خوێنخۆر

دەروونی ئاشقان با بێنێ ناسۆر

خەڵک تووشی بەڵایە بێ جەهەننەم

کە ئەو گیری کەوێ دینار و درهەم

هەتیو بار سووک نەبێ با باری قورسی

نەیێتە خوار جەنابی ئەو لە کورسی

بە کوچکێوە بدا جەرگی ژنی پیر

هەتا چەنگی لە جێگایەک ببێ گیر

بەوی چی چیی بەسەر دێ پیاوی بێ کەس

کە ئەو پارەی دەوێ و پارەی دەوێ و بەس

بە وی چی ماڵی خەڵکی بێ خودان بێ

کە ماڵە جوانەکەی ئەو ئاوەدان بێ

بە کوشتن دا خەڵک ئۆردوو بە ئۆردوو

پەکی پێ ناکەوێ ویجدانی مردوو

***

بەتاڵووکە گەیشتە دەرکی میری

بە گورجی خۆی گەیاندە کن گزیری

گوتی: «زەحمەت نەبێ پێی ڕاگەیێنی

هەمە عەرزێک و عەرزێکی نهێنی

گرنگە عەرزەکەم، ڕازێکە ڕەنگ بێ

هەتا زووتر خەبەردار بێ درەنگ بێ»

***

ئەوەندەی پێ نەچوو بردیانە کن میر

گوتی: «ئەی میری خاوەن ڕاو و تەگبیر

لە زیادی بێ هەمیشە بەخت و هاتت

پتر بێ و هەر پتر بێ دەستەڵاتت

بە جێم هێناوە ئەرکی بەندەگیی خۆم

تەماڵم دیتەوە، من نۆکەری تۆم

لە سایەی تۆوە خاین بیندراوە

چییە فەرمانی گەورەم، وەختی ڕاوە»

ئیتر نامەردە پاشەوپاش کشاوە

لە خۆشییان ڕەنگ و ڕووی میری گەشاوە

هەرای کرد: «کێ لەوێیە بێتە ژوورێ»

بە جارێ داوەرین چەند زرتەسوورێ

گوتی: «ئێوە کە خزمەتکاری خاسن

هەموو ئەو نۆکەرە باشەم بناسن

بکەن ئێستا سەراپا زێڕ وەشانی

خەڵاتی گەورەیی دادەن بەشانی»

***

وەکۆی کردن لە پاشان گەورە گەورە

هەموو دەستەونەزەر وەستان بە دەورە

چ گەورە گەورە؟ بەندە و گوێ لە مست بوون

بەرەو ڕووی ئەو تەواو بێدەنگ و هەست بوون

قسەپان و ڕەزاگران و دەغەڵکار

درۆزن، دووزمان، پەتیارە، بێ عار

بەگژ خەڵکا دەچوون وەک نەڕڕە دێوی

کە ئەو دیار با دەبوونە دێڵە ڕێوی

کە ئەو دەیگوت: «ئەرێ چبکەین بەیانی؟»

دەیانگوت: «گەورەمان بۆ خۆت دەزانی»

گوتی: «ئەی گەورە گەورەی بارەگای من

بڵێن ئێستا چییە تەگبیر و ڕای من؟

دەڵێن ئەو دوو کەسەی لێرە هەڵاتوون

لە پاتەختی وڵاتێ نیشتەجێ بوون

کە دۆستی خۆمە میری ئەو وڵاتە

ئەمیرێکی بە زیبک و دەستەڵاتە

دەڵێم چەند کەس لە ئێوە هەڵبژێرم

بچن، سەوقات و دیاریی بۆ بنێرم

بە نامە لێی بخوازم ڕانەوەستێ

دەس و پێی ئەو دوانەم بۆ ببەستێ

بە ڕێیان کاتەوە بۆ دەرکی ئێمە

من ئامادەم ئەویش گەر کاری پێمە»

گوتیان: «صەددەق! قسەی میری تەواوە»

گوتی: «ئیتر قسەم پێتان نەماوە»

***

شەوێکی ڕەش وەکوو بەختی ئەسیران

وەکوو دواڕۆژی زۆردار و ئەمیران

نە مانگ دیاربوو نە ئەستێرەی گەش و جوان

ترووسکەی لێ بڕابوو ئاگری شوان

دەروونی پیاوخراپانە شەوەزەنگ

کە داخنرێ بە بوغز و کینەو و ژەنگ

بە ڕواڵەت کش، بەڵام پڕ کارەساتە

هەزاران ڕازی تێدا گەرچی ماتە

لە کۆشک و گرتووخانەی دەرکەبەستە

یەکێک مەستە، هەزاران زار و خەستە

لە لایە لاو دراونە بەر شکەنجە

لە لای دیکە سەمایە و لار و لەنجە

لە کونجێ بێوەژن دەگری و دەناڵێ

لە کۆشکێ بادەگێڕە چاو کەژاڵێ

لە سووچێ باب لە سوێی ڕۆڵەی دەسووتێ

لە قەسرێکی دەڕەقسێ نیوەڕووتێ

کچی بێ بەش لە ژوورێ ئەشکی دەسڕێ

کوڕی ئاغاش بە پارە جوانێ دەکڕێ

هەتیوی برسی چڵمی هەڵدەلووشێ

کوڕی شێخ ئارەقی نابڕێ لە شووشێ

لەلایە چارەڕەش کەوتووە لە کۆڵان

لەلایە پارە بەش دەکرێ بە کۆڵان

لەلایە جامی بادە پڕ کراوە

لەلایە داری ئیعدام هەڵخراوە

بەڵێ ڕاستە قەڵای مێرانە شەوگار

بەڵام تێیدا ونە تاوانی بەدکار

***

کچ و کوڕ نووستبوون بێ خەم لە کەپرێ

نەیانزانی کە دارۆغە دەیانگرێ

لە کوێ دڵداری پاکی چاکی ساکار

دەزانێ فێڵ و مەکری پیاوی زۆردار

لە چین بێ یا لە ماچین بێ دیارە

کە ئاغا دوژمنی چینی هەژارە

لە لای خۆیان هەیانە غیرەت و ڕەگ

لەهەر شوێنێ هەبن توخمی دەرەبەگ

لە چین کیژی ئەمیرێ هەڵبگیرێ

لە ماچین کەسری شانە بۆ ئەمیرێ

لە میران هەر کەسێکی دڵنیا بێ

لە ژینا تووشی خێر و خۆشی نابێ

نەیانزانی ئەوەی ئێرەش ئەمیرە

خەریکی ڕاو و ڕووت و ڕەش بگیرە

هەتا لێیان وەژوور کەوتن یەساوڵ

لە خەودا سواری سینگیان بوون نەخافڵ

نەیانهێشت ڕاپەڕن، ببزوون، هەڵستن

دەس و پێیان بە چۆڵەپێچە بەستن

کە دوایی هات لەوێ خانەبگیری

بە ڕێیان کردنەوە بۆ دەرکی میری

***

بەیان ئەنگووت و سۆفی تاکە تاکە

گوتیان هەستین بچینە نوێژێ، چاکە

بڵیند بوو بانگدەری کوێری خەواڵوو

گوتی: «بانگی بەیانی درەنگە یا زوو

«دەبێ زوو بم هەتاکوو نەبڕێ نانم

«بە بێ دەستنوێژ بدەم بانگی بەیانم»

لە دارکێشی وەژان کابانی نوێژکەر

گوتی: «کابرا دەهەستە جل بکە بەر

کە بارت زوو نەکەی بۆت نافرۆشێ

وە دەستت ناکەوێ پارە و قورۆشێ

کەمی ماوە لەبۆ جێژنی بەراتێ

کراسی نوێ نییە بۆ شانی فاتێ»

ژنی پاڵە گوتی: «هەستە بەسە خەو

خرابی بۆ نەنووستی، فیلە، ئەمشەو

پەلەت بێ زوو بکە کارێ و بزانە

مەلا فەرمووی کونی ڕۆژی بەیانە»

بەڕەت بردن گەیشتە ژوورێ ئاغا

تخێڵ بوو جا لەنێو بەندی وەتاغا

گوتی: «خانم بشێلە پێ و و دەستم

درەنگ هاتوومەوە، وا دیارە مەستم»

جەنابی شێخ بە خێزانی دەفەرموو:

«هەتیوێکی بنێرە خانەقا زوو

بڵێ شێخ نوێژی کرد و نووستەوە بۆی

خەلیفە نوێژی بۆ خەڵکی بکا خۆی»

خەلیفە پێ کەنی و زانی چ باسە

گوتی: «باوکم بە قوربانی بێ، خاسە»

وڵات ڕوون بوو، کتێبی دەستی دانا

خەریک بوو تازە بنوێ لاوی زانا

کە دایکی کردیە هاوار و فریاد

بە خۆیدا دا، گوتی: «ئەی داد و بێداد!

چبوو تاوانی ئەم جووتە فەقیرە

کە وایان لێ بکا ئەم گورگە پیرە

ئەوە کار بوو کە کردی ئەم یەکانە

پەژارەی خستە شاری بەم بەیانە

بە قوربانت دەبم بینایی چاوان

قوبووڵی بۆ دەکەی تۆ سووچ و تاوان

خودایا بەس بدە دەستی ئەمیری

خەراپە، بەدفەڕە، بۆ خۆت خەبیری

هەتا کەنگێ دەدەی تۆ بەخت و هاتی

دەزانی چەند دڕە، نەحلەت لە زاتی!»

گوتی: «دایە! چییە ئەم بۆڵە بۆڵە»؟

گوتی: «هەستە، سەڵام لێ ڕابوو، ڕۆڵە!

ئەمیر ئەمڕۆ لەداری دان بە جووتە

کچۆڵەی خۆی و ئەو خۆش خوانە ڕووتە

لە شاری کەوتووە هاوار و گریان

دڵی گەورە و پچووکان بۆتە بریان»

ئەوەی گوت کەوتەوە ئاه و نزوولە:

«خودایا چەند بەدە ئەم میرە خوولە!

دڵی کوو هات بکوژێ ئەم گوڵانە!

لە یەکتر کا بە ناهەق ئەم دڵانە!

خودای گەورە! بە دەس خۆتە هەموو کار

لەسەرمان لا بەرە بێ دادیی خوونکار

لەسەر دڵداری نۆلاوان دەکووژێ!

کوڕ و کیژان لەپێش چاوان دەکووژێ!»

گوتی: «پاڕانەوە بێ کەڵکە، دایە!

نوزوولە قەت دەڕۆستی زوڵمی نایە

نەزانە تاکوو خەڵکی ئەم وڵاتە

بە دەس میرانەوە ئەم دەستەڵاتە

دەئاژۆن، ڕادەدەن تا بلوێ بۆیان

هەموو کارێ دەکەن بۆ سوودی خۆیان

بپارێزن هەتا ئەم موڵک و ماڵە

وەبەر پێیان دەدەن مسکێن و پاڵە

ئەوان پێیان بڕێ دەسکەوت و قازا!

بە قوڕ گیرێ دەبا سەد ماڵە کرما!

ژن و پیاو و کوڕ و کیژان دەکووژن

قسە توند و قەڵەم تیژان دەکووژن

هەتا خەڵکی لە یەکتر وا نەبانن

ئەوان سواریان دەبن، سواریش دەزانن

«هەتا میرزا حیکایەت خوانی میرە

مەپرسە دایە لەم کوشت و بگیرە

هەتا کیژی هەژاران مەشکەژێنە

لە ماڵی وان هەیە ئەم بێنە بێنە

هەتاکوو هێزی ئەم خەڵکە نەجووڵێ

هەزار پاڕانەوەت دایە بە پوولێ»

کە ژن زانی ئەویش ئینسانە وەک مێر

مەڕی میری ئیتر نایێتە سەر بێر

کە وریابوونەوە پاڵە و کرێکار

دەشێوێ ماڵی میر و مەزن و خوونکار

کە میرزا بوو بە ڕۆشنبیری تازە

حوکم ناکا لەسەرمان میری تازە

هەزار ڕەحمەت لە گۆڕی بێ کچی میر

قسێکی کرد کە پەندە بۆ کوڕی ژیر

«بە زۆر بشکێ دەبێ دەرکی قەڵایە

دەنا ئەو دەرکە بۆ کێ ئاوەڵایە!

خەبات ڕزگار دەکا کۆیلە و ئەسیران

لە ناخێ ڕادەکا مەزن و ئەمیران

بە ئەفسانەی دەزانن سووڕی دەوران

غوڵام و ورکەخۆری دەرکی گەوران

بەڵام دەوران دەبێ ڕۆژێ بدا سووڕ

لەبەر گەوران نەبێ پشتی خەڵک کووڕ

کە گۆپاڵی خەڵک دەرهات لە خیزی

ئیتر نامێنێ میری گەورە فیزی»