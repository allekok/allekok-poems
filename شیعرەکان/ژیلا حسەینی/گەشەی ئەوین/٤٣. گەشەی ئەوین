شاعیر: ژیلا حسەینی
کتێب: گەشەی ئەوین
سەرناو: گەشەی ئەوین

لە خۆرەتاوی گەش وایە
دڵی ئاسمان بەتەمایە... 
لەبەر ئەوە بەربەیانان
کە پێڵووی چاوی هەڵدێنێ
بەرەو ئامێزی شەو گرتووی ئاسمان ئەفڕێ، 
گەورە ئەبێ و
باڵا ئەکات
بەربەڕۆژەی عاشق بەتاو
چاوی بڕیوەتە هەتاو
بە چوار دەوریا سەما ئەکات. 
کێو سەربەرزی هەڵۆکانە
بۆیە لەبەر با و بۆراندا چۆک دانادات. 
ئەی خۆرەتاو، زەریا، کەژان
لەو کاتەوە دڵم ئەوینی ناسیون
چاوی هیوای تێ بڕیون
بۆ لاتان دێ و هاوار ئەکات
چۆک بۆ خەفەت دانادات و
هەڵۆکانی لە خۆی ناکات.