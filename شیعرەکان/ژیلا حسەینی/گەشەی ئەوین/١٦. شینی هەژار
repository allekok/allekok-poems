شاعیر: ژیلا حسەینی
کتێب: گەشەی ئەوین
سەرناو: شینی هەژار

ئەمساڵ نەورۆز وەک پار نییە
وا نەورۆز دێ و شاخ، دارستان دائەسپارێ
کانی و ڕووبار، وەک ساڵی پار، 
گوڵاڵەکان بکەن بە ئەڵقە و ملوانک بۆ مل کۆسار
زۆر بە پڕتاو، نامەی دڵداری ئەنێرێ بۆ لای هەتاو
دستی بە سەر خاکدا دێنێ
بە هێمنی ئەیدوێنێ
کەچی ئەمساڵ وەک پار نییە
کانی و ڕووبار دەمیان وشکە و
هەتاو تینی پێ نەماوە
خاک دڵ پڕە بۆ کۆچی یار
بۆ کۆچی مامۆستا هەژار