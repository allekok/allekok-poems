شاعیر: ژیلا حسەینی
کتێب: گەشەی ئەوین
سەرناو: عیشقی پیرۆز

لە چی ترسای؟ 
لە چی تۆرای؟ 
بۆچی ڕووی خۆتت وەرگێڕا؟ 
وات ئەزانی دارستانی بەژنی جوانت ئەسووتێنم؟ 
کۆشکی بەرزی خۆشەویستت ئەڕووخێنم؟ 
ڕاستە گیانە، پشکۆ و بڵێسەی ئاگرم
هەرەسی بەفری تاسەم و
چاوەڕوانی هاوار و گرم و هۆڕ ئەکەم. 
ڕاستە گیانە، هاوارێکی زۆر بەرزم و
ملە و زریان و لافاویش چاک ئەناسم! 
بەڵام، بەڵام
خۆ تۆی ئازیز، ئێجگار لەوە باڵاتری
دەستی زریانت پێ بگات... 
هەرەس بتکا بە ژێرەوە... 
خۆر بتوانێ بتسووتێنێ... 
شەپۆڵ یاریت لەگەڵ بکات. 
تۆ سروودێکی تازەیت و
لەسەر لێوی ئەم وڵاتە
ڕۆژی بە هەزاران کەڕەت ئەتخوێننەوە
تۆ ئەو عەشقە پیرۆزەی وا
شەو تا بەیان
بەیان تا شەو
لە باوەشی گوڵجاڕێکا، پرچی جوانی دائەهێنی و
خۆشەویستی، لەناو کوورەی دڵی پاکتا ئەتوێتەوە. 
لە چی ترسای
هەرچی دەماری ناو دڵمە، هەڵیکێشن
ناتوانن... نا... 
خۆشەویستیت
لە بیر و مێشکم دەرکێشن!