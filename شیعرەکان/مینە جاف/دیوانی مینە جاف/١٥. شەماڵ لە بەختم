شاعیر: مینە جاف
کتێب: دیوانی مینە جاف
سەرناو: شەماڵ لە بەختم

شەماڵ لە بەختم... 
شەماڵ سا بەیۆ ئیمشەو لە بەختم

ئیمشەو دڵسۆز بە باوە سەروەختم
وە ناسۆر کەفتەی زامانی سەختم

ئیمشەو با وە سەیر زامانی کاریم
گۆش دەر وە ناڵەی دەروون ئەوگاریم

بای و بوینە تو حاڵەکەی من
بۆی کزەی دەروون زووخاڵەکەی من

فیدای سروەت بام پەیکی سەحەر خێز
ئیمشەو چەمانت بکەر سورمەڕێز

هۆرێزۆ ئیمشەو جە وادەی سەحەر
وێت عەبیرین کەر وە عەتر و عەمبەر

بویەر وە تاجیل نە سەر کۆساران
مەکەر وە درەنگ تۆ جە دیاران

تا مەیۆ وە ڕات کۆسار و هەردێ
هەردێوەن هەواش دەوای گشت دەردێ

نە تۆی ئەو هەردا مەوینی وە چەم
هەواری سەفاش چون باغچەی ئیرەم

هەر وەخت تۆ یاوای وەو شوێن هەوارە
خێڵ خانەی قیبلەم وە نیت دیارە

بویەر یەک یەک جە سیاماڵان
سەرحەد نشین شای ماوی خاڵان

وێش چون دەلیلەی غەزال چینەن
دایم چون ئاهوو سەرحەد نشینەن

نە بەرز هەوارێ خەیمەش پا کەردەن
وێش وێنەی ئاهوو مایل وە هەردەن

بکەر زیارەت دەوری یانەکەش
چون کەعبەن جە لای من ئاسانەکەش

جە دومای ئەرکان تەوافی یانەش
بویەر جە مابەین پەردەی ئاسانەش

بشۆ وە خزمەت ئەو نەونەمامە
ئەو تەرلان تەواو قومری خەرامە

واچە قیبلەکەم سەوڵی سەمەن بەر
باڵاگێڕت بۆ وڵگەی هەفت کیشوەر

من کیانان وە لات زامارەکەی وێت
وە کزەی هیجران ئەوگارەکەی وێت

عەرزش هەن جە لات ئەر پرسەن ئەحواڵ
وە شەرای دووری بیەن وە زووخاڵ

نەمەندەن تاقەت تواناش نیەن
هۆش و عەقڵ و فام، جە لاش بەرشیەن

نە قووەی ڕەفتار هێزی ئاماشەن
نە سەور و سکوون نیشتەنی جاشەن

ساتۆ وە کەرەم دڵنەوازیش کەر
جە ڕاگەی هیممەت دەوا سازیش کەر

تای نە ئەو توڕەی سیای عەمبەر بۆ
بکیانوی پەرێش بەل وە دەواش بۆ

تواناش مەبۆ ئەو جە ئیشارەت
مەیۆ ئاسانەت مەدۆ زیارەت

جە دوور بوینۆ یانەکەت وە چەم
وە وێنەی مینە شاد مەبۆ بێخەم