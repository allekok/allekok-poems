شاعیر: مەلای جەباری
کتێب: دیوانی مەلای جەباری
سەرناو: سەییدی دین خاس

سەییدی دین خاس... 
میرزای پاک مەزەب سەییدی دین خاس

پەروەردەی وەچاخ بارگەی سەید هەواس
کولین حەرەم دایە ڕێزوار ناس

دەی سا بۆ وە عەشق خوکان پای داغ
بوز قدیم ساڵ جە ناساز یاتاغ

بەشق خەزنەکەی خەلیفە باپیر
جای زیارەتگای بەر سمیل نەگیر

بەشق موقەسەم شەروال شیرداخ
جەم جەم یاران پف پف چراخ

بەشق تول سەوز پەروەردەی داود
ئێستا نەشکستەی ڕای باوەڵ باود

هەر کەسێ یارێ مەکێشۆ پەی وێش
باجەتی ئەو شەو قەوم و کار و خوێش

هەتا کارخانەی شەفەق مەبۆ شەق
زەراقی شانەن بێ پەروا جە حەق

نامەیەک کیانای شیرین نامەیەک
مەرقووم وە تەحریر شیرین خامەیەک

فەرماویت گوایا عەلی کوڕەی من
قورمەش بەردەن جە زێد و زامن

چەنی ئیمامان قوبەی نوور گومەت
کیانا ویت شفیع پەرێ قورەمەت

قەسەم وە نووزە نووزەی پارکولە
بەستە بۆم حەزرەت گا حول نە هولە

توول سەوز نەگڕ ئاهر نیابام
خەنجەر نە کەللەی خان ئەحمەد دابام

دایە ڕێزوار خەراپ کەردە بۆم
دوکان داود پڕ ئاو کەردە بۆم

کەردە بۆم نماز، گردە بۆم ڕۆزە
پەی عەزمی وزوو سەندەبۆم گۆزە

ڕوو ڕەش بام وە تۆز ڕای مەدینەوە
شایەم بەردەبۆ وە کولینەوە

کەلیمەی تەوحید بە دڵ واچابام
بەر سمێڵ وێم تەمام قاچابام

خەڵکان بوینام نە پای میمبەردا
بکێشام پەردەی خجڵەت وە سەردا

ئەمانەم یەک یەک ئامابۆ وەسەر
قورەمەت ناماوی بیم و وەی بەر

مادام بردەبێت نام گا حول چەم سیە
ئیتر بقیەی ئیمامان پەی چییە؟