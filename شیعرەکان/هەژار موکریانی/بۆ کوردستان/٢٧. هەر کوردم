شاعیر: هەژار موکریانی
کتێب: بۆ کوردستان
سەرناو: هەر کوردم
لەبارەی شیعر: ١٩٤٨/٠٧/٠٩ - بەغدا

ئەم شێعرانەم لە پشتی وێنەیەکی یادگاری نوسیووە.

بە دەربەدەری یان لە ماڵی خۆم
لە خاکی عەرەب، لە ئێران و ڕۆم

کۆک و پۆشتە بم، ڕووت و ڕەجاڵ بم
کۆشکم دە قات بێ، وێرانەماڵ بم

ئازا و ڕزگار بم شادان و خەندان
یان زنجیر لە مل لە سووچی زیندان

ساغ بم جحێڵ بم بگرم گوێسوانان
یان زار و نزار لە نەخۆشخانان

دانیشم لەسەر تەختی خونکاری
یان لە کۆڵانان بکەم هەژاری

کوردم و لەڕێی کورد و کوردستان
سەر لەپێناوم گیان لەسەر دەستان

بەکوردی دەژیم بەکوردی دەمرم
بەکوردی دەیدەم وەرامی قەبرم

بەکوردی دیسان زیندوو دەبمەوە
لەو دنیاش بۆ کورد تێ هەڵدەچمەوە