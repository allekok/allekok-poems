شاعیر: هەژار موکریانی
کتێب: بۆ کوردستان
سەرناو: کوردم
لەبارەی شیعر: نووسین: ڕێژوان کوردستانی

برا زۆر سەیرە زوو نەمناسی، من هەر زۆر لە زوو کوردم
کە تۆ پێنج‌شەش کەڕەت گۆڕاوی، من بێ سێ‌ودوو کوردم

لە تەکیە بوویە جێگر، ڕێگر و مێگر لە بن بەرماڵ
ئەمن لەوساوە جێ‌وبانم لە بانی بێشکە بوو کوردم

عەجەم بووی، بوویە تورک و بوویە عارەب، ئێستە سەرشێواو
ئەمن بێ گێلمەگێلم و کەشمەکەش، بێ چاشنوو کوردم

سپی بووی، بوویە شین و بوویە سوور و ئێستە ڕووزه‌ردی
ئەمن یەک ڕەنگ و ڕوو، وەک پیاوی خاوەن‌ئابڕوو کوردم

کە تۆ بۆ مز لە نێو مزگەوتی، کوردستانە ڕووگەی من
کە تۆ دەروێشی زەرگ و مەرگی، من بێ های‌وهوو کوردم

کە تۆ پەل بۆ هەموو جێیەک دەکێشی و بێ ڕەگ و پنجی
ئەمن گەر پەل‌پەلیشم کەن، لە سەر یەک ڕێگەم و کوردم

دڵت بۆ پارە پارە، بیر لە لیرە گیرە، دەم بۆ دەم
سەراپا، ڕەگ بە ڕەگ، ئێسقان بە ئێسقان، موو بە موو کوردم

کە تۆ دەرپێت فڕێ دا و چاکەتی چاکت لە بەر خۆ کرد
ئەمن شەرمم لە خۆ و شاییم بە خۆمە، جل‌شڕ و کوردم

کە تۆ گیرفان‌پڕی گیرفانبڕی، من هەر هەژار ماوم
کە تۆ خۆت دا بە خواردن، من لەگەڵ گاڵ و بەڕوو کوردم