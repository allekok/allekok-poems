شاعیر: هەژار موکریانی
کتێب: بۆ کوردستان
سەرناو: لە خۆتم بپارێزە
لەبارەی شیعر: ١٩٥٠/١١/٠٥ - نەخۆشخانەی بەحنەس- لبنان

زۆر جار لە ڕادیۆکانی ئیستیعماری و کلکەکانیەوە ئەمانبیست کە گۆیا خەتەری سوور هەڕەشە لە خەڵکی ڕۆژهەڵاتی ناوەڕاست ئەکا و ئینگلیز و ئامریکا دەیانپارێزن، لە وەرامی ئەوەدا گوتوومە. 

سەگ بە ڕیوی گوت: کەی جێژنەتانە
بێم بۆ دیدەنی و بێنم جێژنانە

وتی ئ-ەو ڕۆژەی کە تۆ نابینم
گەورەتر جێژنە لە ماوەی ژینم

***

مامە تۆ سەری ساکسۆن و مام سام
تۆ لەو بەری ئاو من لە ئاسیام

پێم ناڵێی چی تۆی گەیاندۆتە لام؟ 
بە درۆ و دەلەسە خۆت کردە برام! 

دەتەوێ بە زۆر دۆست و یارم بی
لە خەتەری سوور پارێزگارم بی؟ 

بێبەزە و خوێنمژ، خاوەنی هێزی
خواهی و نەخواهی هەر دەمپارێزی

ئێستاش تۆ ڕەنگە بەوەم بزانی
کە جاری جاران لێمت دەڕوانی

نا، نا وەک جاران نەماوم مامە
نەتناسم لەبەر ڕیش و عەمامە

دیوی ئاوەژووت لێم ڕا دیارە
کارت شکاری گەلی نزارە

ئەگەر تۆ مەردی خودای نەخواستە
لە ملیۆن قسەت یەکێکی ڕاستە

دەتەوێ دەرچم لە بەڵا و خەتەر
نەفەسێک بدەم منی خاکەسەر؟ 

ڕزگارم بکە لە چنگاڵی خۆت
من لە ماڵی خۆم، تۆ لە ماڵی خۆت

لە تۆ خەتەرتر دوژمن ناناسم
تەنیا لە تۆیە ترس و هەراسم

خەتەری شین و سوورم هەر خۆتی
بەڵای نزیک و دوورم هەر خۆتی

هۆی چاوی سوور و ڕەنگی زەردم تۆی
مایەی هەژاری و ڕەنج و دەردم تۆی

تۆ دەس هەڵگری و دەرچی لە دیارم
بە مەرگت ئەو دەم ئ-ازا و ڕزگارم