شاعیر: هەژار موکریانی
کتێب: وەرگێڕانی مەم و زین
سەرناو: خۆگۆڕینی تاژدین و مەم لە بەرگی کیژاندا

پڕشنگی چرای لە گومبەزی شین
کردی دەمێ خاکەلێوە ڕەنگین

ڕێوشوێنی گەلێک لەمێژ و زوو بوو
حەوڕۆژەیی جێژنە بۆ پشوو بوو

هەر ڕێگە درا بە کیژ و لاوان
دانێکی نەمان لە ماڵی باوان

کچ دەچوە دەرێ دڵێکی ببڕێ
کوڕ دەچوە بەرێ گوڵێکی بکڕێ

تاژدین و مەم ئەو دوو شێردڕانە
پۆشیان شمەک و جلی کچانە

هەوری لە ملان بە ئۆیە دەسماڵ
تافتە کوڵەجە کراس و لێوئاڵ

کاکۆڵ بوو ببوو بە بسک و پەرچەم
هەر دوو کچی قۆز ئەگەر ببا مەم! 

هەربۆیە بوو کەس ئەوان نەناسێ
باش گوێ دەنە بەزم و دەنگ و باسێ

بیانهێڵە بە بەرگی نازەنینان
با بچینەوە لای ستێ و زینان