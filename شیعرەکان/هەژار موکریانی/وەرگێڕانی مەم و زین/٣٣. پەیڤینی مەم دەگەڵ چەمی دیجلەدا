شاعیر: هەژار موکریانی
کتێب: وەرگێڕانی مەم و زین
سەرناو: پەیڤینی مەم دەگەڵ چەمی دیجلەدا

دیجلە چتە هێندە بێوچانی
وەک ئاوی دوو چاوی من ڕەوانی

تۆش وەک دڵی ئێمە پڕشەپۆلی
تۆش هۆگری دەشتی چۆل و هۆلی

شێتی وەکوو من بە پێچ و گێژی
هەر ناڵەتە هاتەران دەبێژی

وەک من نە پشووت هەیە نە وەستان
تۆش داوتە دڵت بە دیدەمەستان؟ ! 

کێت هێندە لەناو خەیاڵ و بیرە
گرتووتە هەمێزی خۆت «جزیرە»! 

ئەم شارەیە گەر نیاز و دڵخوات
خۆشبەختی، گەییشتووی بە ئاوات

جەرگەی دڵی تۆیە نیشتمانی
هەردەم دەگەڵی دەسەوملانی

دڵخۆش بکە، بەسیە داد و زاری
لەو خوایە بکە سوپاسگوزاری

شێتی کە دەمێ بەجێی بهێڵی
بەغدا چییە؟ تۆ لە شوێنی وێڵی! 

بەهرەی منە گریە و هەناسە
درواوە بە بەژنم ئەو کراسە

جارێک بە دڵی منا ببوورە
با بزانی کە دۆژەهیش چ جوورە

سەرچاوەیی چاوی من ببینە
خوێناو دەڕژێ لە گۆلەشینە

بۆ دەردی دڵم کە دوورەچارە
چاو بۆچی؟ بە چی هومێدەوارە؟ 

وەستانە و نێرگزان و سەقڵان
دەروازە و هۆمەران و مەیدان

سەیرانگەهی تۆن و لێی دەکەی گەشت
من ماوم و هۆگری چیا و دەشت