شاعیر: هەژار موکریانی
کتێب: وەرگێڕانی مەم و زین
سەرناو: ڕاسپاردەیەک ڕادەسپێرنە لای میر

کاتێ شەوەکی شەوی بەڕێ کرد
ڕۆژ زینی لە پشتی ئەسپەشێ کرد

ئەسپی ڕەشی شەو برایە سەر خاو
شێی زەردەیی تاوی خستە پڕتاو

گرتی دەسی گورزە ئاگرینێ
زەرد بۆوە لە ترسی گۆی زەمینێ

کێشای لە کەمەرگە تیغی زێڕن
نیسێ دەڕەوین کە خۆ وەشێرن

تاژدین و برای لەگەڵ گزنگێ
ئامادەیی کار و سازی جەنگێ

شمشێر لە کەمەر، جگەر وەکوو شێر
کێشرانە دەرێ ئەسپ لە پشتێر

ئەسپانی ڕەسەن عەرەب نەژادان
پێت وابوو فڕین لەخۆ حەوادان

ڕەخشان بە چەپۆک و کۆڵ و سمکۆڵ
پێیان دەهەژا دڵی چیا و چۆڵ

خاریان دەدڕی و دڵی نزاران
بۆ ناشتنی جەندەکی نەیاران

زرموکوت و هەوهەو و گوڕاندن
هەرکەس لە خەوا بوو ڕایپەڕاندن

گوتیان بە کوڕان بەرەی کەس و کار
یان بمرن و یا نە مەم بێ ڕزگار

وا گەردەنی ئێوە دەکرێ ئازا
خۆشی لە کوڕێکە بمرێ ئازا

تاژدین یەکی خزم و کەیخودا و ژیر
لە کوڕانەوە ڕایسپاردە کن میر

تا کەنگێ! بەسی بێ زۆر و بێداد
دۆستان کز و دوژمنان دەکا شاد

پێی وا نەبێ مەم گوناهبارە
دیلی دەسی دڵیە ئەم هەژارە

نازانێ کە پاتشای ئەوینێ
دایگرتووە ڕووی هەموو زەمینێ؟

دڵداری لەسەر کەسێک ببێ زاڵ
چاوبەستەیە، گوێ کەڕە، زمان لاڵ

ئێمە کە لەگەڵ مەما چوارین
بۆ بەختەوەری وی چوار دیوارین

هەر چوار سەری مە هەمیشە وەک گۆ
ئامادە و چاوەڕێی شەقی تۆ

یان دەربکەوێ لە بەند برامان
یان بەکرێ بنێرێ بێتە لامان

چیمان لە دڵایە پێی ببێژین
تۆزێ کوڵوکۆ بەوی دەڕێژین

نەیکا گلەیی لە خۆی دواجار
ناخۆشی ئەگەر ببێتە سەربار