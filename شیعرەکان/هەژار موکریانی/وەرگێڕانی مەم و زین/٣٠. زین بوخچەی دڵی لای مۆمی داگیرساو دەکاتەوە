شاعیر: هەژار موکریانی
کتێب: وەرگێڕانی مەم و زین
سەرناو: زین بوخچەی دڵی لای مۆمی داگیرساو دەکاتەوە

جارێکی بە زاری مۆمی دەدواند
دەردی دڵی زاری ژاری دەنواند

ئەی هاودەمی ڕاز و هاونشینم
من، تۆش وەکوو خۆم بەسۆز دەبینم

فرمێسکێ لەگەڵ منا دەڕێژی
چۆن وا دەبێ هیچ شتێ نەبێژی! 

نازانی دڵم بەخۆم دەمێنێ
یەک بگری لەگەڵم و نەمدوێنێ؟ 

دردی من و تۆ لەیەک جودایە
وەک خاوەر و زەردەپەڕ وەهایە

تۆ خاوەر و شۆق دەدەیتە چاوم
من ڕۆژپەڕ و ئاگرین هەناوم

ناسووتێ لە تۆ مەگەر زمانت
وەک من نییە بسووتێ تای ژیانت

شۆقت کە لەسەر سەری دیارە
سەوداگەری سەرسەری دیارە

من گیان بەبڵێسە دڵ بەپشکۆم
سووتا جگەر و هەناسە بۆسۆم

تیشکی سەری تۆ، لە تۆ زمانە
گڕپەی دڵی من بەئێش و ژانە

هی من، بە لەهی و بە گێژەڵووکە
ناکوژێتەوە، هی تۆ چووک و سووکە

شەو دەبییە هەواڵی شەوبێداران
ڕۆژانە دەنووی هەتا ئێواران

من ڕۆژ و شەو و سبە و ئێوارم
یەک لا نییە، ئاییسانە کارم

جارجارە لەدەست دڵی بریندار
جاڕز لە ژیان دەبم، بەناچار

پەروا نەدەما لە ئاگری خەم
پەروانە دەما ببێتە هاودەم