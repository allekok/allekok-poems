شاعیر: هەژار موکریانی
کتێب: وەرگێڕانی مەم و زین
سەرناو: ڕازی دڵداریی زین و مەم بە گوێی میر دەگات

شای پایەبڵندی خۆشەویستی
خونکاری جیهانی دڵپەرستی

ئەو سەروەرەی خێوی تەخت و بەختە
ونبوونی لە چاو شتێکی سەختە

وەک ڕۆژ کە لە عاسمانی چوارەم
لەم جێگە و ڕێگە دوورە هەردەم

بێ بەرگر و پەردە تیشکی داوێ
کام چاوە نەبینێ تیشکی تاوێ

دڵداری و خۆر وەکوو برانە
شێرانەوەیان گەلێ گرانە

تیژباڵ دەفڕن نێوانێ دەبڕن
لەمپەر دەپەڕێنن و پەردە دەدڕن

ڕازی دڵی زین نهێنیی مەم
هەر هێندە ژیا کە هاتە سەردەم

بلوێری شڕی زمانی ناساز
ئاوازێ دەدا لە چۆل و ڕێباز

لەو جووتە وەها بڵاو ببوو دەنگ
ببوە گەڕی کۆڕی بەزم و ئاهەنگ

لەو مۆم و پەپوولە بێ بڕەو بوون
بەر هەر وتوویرەیەک هەر ئەو بوون

وەک شەوچەرە بوو لە دیوەخانان
دڵخۆشکەرە بوو لەنێو جوانان

دووی دوور لە هەموو گوناه و سووچێک
ناویان چووە هەر کەلێن و سووچێک

هەر زارێ وەکوو بنێشتەخۆشە
دەیجوو لە هەموو کەنار و گۆشە

هەر ڕازێ کە جارێ کەوتە زارێ
وا بزانە کە کەوتە زاری شارێ

وشتر نە بەسی بوو بارگرانی
وا زەنگوڵەشی خرا ملانی

بێکار و زمانشڕ و نەزانان
منداڵ و ژنان لە دەرک و بانان

گفتیان گڕ و وڕ کە زۆر و کەم بوو
دڵپێکەوەبوونی زین و مەم بوو

ببوە سەر و بن لە بەند و بەیتان
تا تەنیەوە گەییە بەکرەشەیتان

دەستەوبەجێ ڕێ و ڕێ نەبوو گیر
نووک و بەدی نایە بەر دەمی میر

میر پرسی کە چۆن دەزانی وایە؟ 
بۆم دەربخە لەم گڵۆڵە تایە

بۆم ڕوون کەوە بیخەرە بناوان
چۆنی بگرین بە سووچ و تاوان

هاسانە، وتی بنێرەمەم بێ
تاق ببنەوە خۆت و ئەو لە یەکجێ

شەترەنجێ بکەن لە مەرجی دڵخواز
لێم ڕوونە کە دێنە ڕوو، ونی و ڕاز

دۆڕاندت و بردتەوە، لەجێوە
لێی پرسە بڵێ دڵت بە کێوە

ئازایە، نەترسە، پاڵەوانە
سینە و دڵی پاکژ و جوانە

دڵدارەکی ڕاست و بێدرۆیە
دەیڵێ کە دڵی لە خوشکی تۆیە

خۆت ئەو دەمە خێوی بیر و ژیری
خاوەن دەسەڵات و بەند و شیری

خونکار وەکوو ماری ژەهرەدارن
جوان دیاری دەدەن لەبن نەیارن

ماچت کە دەکەن، بترسە ژەهرە
زیانیان پترە لە سوود و بەهرە

خۆت تووخونی مار نەکەی کەم و زۆر
مار، مارە، چ زەر، چ ڕەش سپی و بۆر

هەرچەندە لەلای بە نرخ و نازی
پێک بێنی هەچێکی لێی بخوازی

تۆزێک لەگەڵت دڵی کە گۆڕا
جێت چا دەکرێ لە تەنگی گۆڕا

نەخوازە کە پیس و دووزمانیش
لای بن، چ دەکەی لە چنگ ئەمانیش

ئەی خوایە نەکەی نزیکی سەردار
نە پیاوی هەژار و پاک نە بەدکار