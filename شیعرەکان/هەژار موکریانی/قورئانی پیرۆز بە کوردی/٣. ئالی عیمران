شاعیر: هەژار موکریانی
کتێب: قورئانی پیرۆز بە کوردی
سەرناو: ئالی عیمران

وە ناو خوا کە دەھندە و دلۆڤانە
(١) ئەلیف، لام، میم. 
(٢) غەیرەز خودا ھیچ شت بۆ پەرستن ناشێ؛ ھەر زیندووە و بەسەر ھەموو شت ڕادەگا. 
(٣) ئەم کتێبەی - بەڕاست - کە بۆ تۆ ناردووە. باوەڕ بەو کتێبانەش دەکا کە بەرلەوی لە خواوە بەڕێ کراون؛ تەورات و ئینجیلیشی لە بەرا ھەنارد؛ 
(٤) تا ڕێنیشاندەر بن بۆ خەڵک. فورقانیشی [لەوەودوا] نارد. ئەوانەی کە لە نیشانەکانی خودا حاشایان کرد، جەزرەبەیان زۆر بەژانە و خودا خاوەن دەستەڵاتی تۆڵەستێنە. 
(٥) ھەر شتێکی لە زەمین یان لە ئاسمانان بێ، لە خودا وەشێراو نابێ. 
(٦) ھەر ئەوە ھەرچۆنێ حەز کا - ھەر لە تۆلی دایکانوودا - بیچمتان بۆ دیاری دەکا و بە غەیرەز ئەو ھیچ شت بۆ پەرستن نابێ؛ دەستەڵاتداری لەکارزانە. 
(٧) ھەر ئەویشە ئەم کتێبەی بۆ تۆ بە خەڵات ناردووە، کە لەوێدا ئایەتگەلێکی پتەو ھەن کە ماکن بۆ کتێبەکە؛ تێشیدایە وەک یەک دەچن و مانای جۆراوجۆر ھەڵدەگرن. ئەو کەسانەی دڵی دەغەزداریان ھەیە، ھەر ئەوانە حەز لێ دەکەن کە خەڵکی پێ ھەڵ دەخەڵەتێ و ھەرچۆنی دڵیان دەیەوێ مانایان لێک دەدەنەوە کە غەیرەز خوا نایانزانن. ئەو کەسانەش کە زۆر زانان، ئەڵێن: بڕوامان پێ ھەیە و ئەمانە گش لە پەروەرندەمانڕایە و غەیرەز ئەو دڵ وشیارانە، بە وردی بیر ناکەنەوە. 
(٨) ئەی پەروەرندەی گ لامان! لە پاش ئەوەی ڕێگەی ڕاستت نیشان داوین، دڵمان لە ڕێی خۆت لا مەدە و وەبەر بەزەیی خۆتمان بخە. بەخشندەی ھەرە مەزن تۆی. 
(٩) پەروەرێنمان! ھەر تۆی مەردم لەو رۆژەدا - کە گومانی تێدا نییە - لە یەکتر کۆ دەکەیتەوە و بێ سۆ خوا پەیمان ناشکێنێ. 
(١٠) ئەوێ ڕۆژێ ماڵ و عەولاد، دە ھانای ئەوانە نایە کە خودایان نەناسیوە و چاری ناچار دەبنە دەستەچیلەی ئاگر؛ 
(١١) وەک دارودەستەی فیرعەون و ئەوانەی بەر لەوانیش بوون؛ کە نیشانانی ئێمەیان بە درۆ زانیی و خوا لە سزای تاوانی خۆیان گرتنی. خودا لە تۆڵەساندنا زۆر دژوارە. 
(١٢) بەو خوانەناسانە بێژە: بەم زووانە ژێر دەکەون و ھەربینا ڕەپێچەک دران بۆ جەھەندەم؛ کە جێ خەوێکی خراپە! 
(١٣) ئەمە بۆ ئێوە دەرسێک بوو کە دوو دەستە لە خۆتان دەگژیەک ڕاچوون؛ دەستەیەکتان بۆ خودا بەشەڕ دەھاتن و دەستەکەی تر لەدژی خودا دەجەنگین و زەق دەیاندی کە خواناسەکان دوو ھێندەی ئەمانەن. دیارە خودا بە مەیلی خۆی ھەر کەسێکی خۆی حەز بکا، سەری دەخا؛ ئەمەش پەندە بۆ ئەوانەی خاوەن فامن. 
(١٤) ئارەزووی ژنان کردن و کوڕی زۆر پەیدا کردن و دەسکەوتنی کۆمای زلی زێو و زێڕان و ڕەوەئەسپی بە درۆشم و وڵسات و زەوی کێڵانێ، بۆ مەردم ڕازاوەتەوە و لە ژیانی دنیایەدا مایەی خۆشین؛ بەڵام وەختێ دێنەوە بەردەستی خوا، پێدەزانن کە زۆر لەوە باشتر ھەیە. 
(١٥) بێژە: ئاخۆ گەرەکتانە پێتان بێژم لەمە باشترە کە چۆنە؟ بۆ ئەوانەی لە ھەڵە خۆدەپارێزن، لە لای پەروەرێنیانەوە باغاتێکی وایان دەبێ، جۆباریان بە بەردا دەڕوا و ھەتا سەر ھەر لەوێ دەبن و چەند ژنی پاک و بێ گەرد و سەرەڕای ئەو ھەموو خۆشییەش، ڕەزای خودایان پێدەگا. خودا چاوی لە عەبدەکانی خۆی ھەیە. 
(١٦) ئەوانەی کە دەڵێن: ئەی پەروەرندەمان! ئێمە بڕوامان پێت ھەیە؛ سا تۆ لە گوناھن ببوورە و لە جزیادانمان - بە ئاگر - بپارێزە. 
(١٧) ئەو کەسانەی خۆڕاگرن و بەڕاستیانە و ئامادەی ھەر فەرمانێکن و ماڵی خۆیان لە ڕای خوا بەخت دەکەن و ھەموو ڕۆژێ - سەرلەبەیان - لە خودا دەپاڕێنەوە لێیان خۆش بێ. 
(١٨) خودا بۆ خۆی ئاگادارە و فرشتەکانی ئەویش و زانایانی بە ئینسافیش باش دەزانن کە ھیچ کەسێ غەیرەز خودا، شیاوی پەرستنێ نییە و ھەر خۆیەتی بە دەستەڵاتی لەکارزان. 
(١٩) لە لای خودا دین ئیسلامە و ئەوانەی ئەھلی کتێبن لەو ڕاستەقینە دەزانن؛ بەڵام ھەر لەبەر ئێرەیی - کە لە ناو خۆیاندا ھەیە - پێک نەھاتوون. ھەر کەسێکیش - بەھەر جۆرێ - لە نیشانەکانی خودا حاشا بکا، با تێبگەن کە خوا لە لێ پرسینەوە زۆر بەلەزە و پێ ڕادەگا. 
(٢٠) ئەگەر کێشەت دەگەڵ دەکەن، تۆ ھەر بێژە: من دەگەڵ پەیڕەوەکانم بە دڵی پاک ڕوومان کردۆتە خوداوە. بەو کەسانەش کە بوونە ئەھلی کتێب و بەو کەسانەش کە نەزانن، بێژە: ئاخۆ ئێوەش وەک مە خۆتان ھەر بە خوا سپاردووە؟ جا ئەر خۆیان سپاردبوو، ئەوا کەوتوونە سەر ڕێگا. ئەگەر ڕوویان لێ وەرگێڕای، تۆ ھەر ئەوەندەت لەسەرە ڕابگەیێنی و خوداش بۆ خۆی لە عەبدانی شارەزایە. 
(٢١) ئەو کەسانەی لە نیشانەکانی خوایان حاشا کرد و پێغەمبەرەکانی خوایان - لە خوت و خۆڕایی - دەکوشت و ئەوانەیان لە ناو دەبرد کە فەرمانی چاکەیان بە مەردم دەدا، با بزانن کە جەزرەبەدانی بەژان بەشیان دەبێ. 
(٢٢) لە دنیا و قیامەتیشا ھەر کارێ بیکەن فیڕۆیە و ھیچ کەس دەھانایان نایە. 
(٢٣) خۆ تۆ دیتت، ئەو کەسانە کە لە کتێبی ئێمەدا بەشێکیان پێ گەیشتبوو، خۆیان گوتیان: بە ھەر حوکمێ خودا بیدا ئێمە ڕازین. کەچی ھێندێک لەوانە پێی ڕازی نەبوون. 
(٢٤) ھەر چونکە ئەمان دەیانگوت: ئێمە ئەگەر بشمانخەنە دۆژەھەوە، چەند ڕۆژێک پتر پێ ناچێ، ڕزگار دەبین؛ بەو درۆیە بۆ دینی خۆیان ھەڵیان بەست، خۆیان پێ ھەڵخەڵەتاندەوە. 
(٢٥) سا ئەو رۆژە دەبێ لە چ بارێکدا بن، کە بێ گومان ھەر وەدی دێ و ھەموویان کۆدەکەینەوە و ھەر کەس ھەرچی کردوویەتی دێتەوە ڕێی و ناھەقی لە کەس ناکرێ. 
(٢٦) بێژە: خوایە! ئەی خاوەن ھێز و دەستەڵات! ھەر کەس بۆ خۆت مەیلت لێ بێ دەستەڵاتی پێ دەدەی و کێش تۆ حەز کەی دەستەڵاتی لێ دەستێنی؛ ھەر کەسێکی وەقەدر خەی و ھەر کەسێ زەبوونی بکەی، خۆت دەیزانی؛ چاکە ھەر بەدەستە خۆتە و تۆ لەسەر ھەموو شت توانای. 
(٢٧) شەو دەناو ڕۆژ ھەڵدەکێشی، ڕۆژ دەخەیە ناو شەوەوە؛ زیندوو لە مردوو دەردەخەی، مردوو لە زیندوو دەردێنی؛ ھەر کەسێ خۆت مەیلت لێ بێ، بێ ھەژمار بژیوی دەدەی. 
(٢٨) باوەڕداران، با جگە لە باوەڕداران نەگرن بە دۆست. ھەر کەس لەم فەرمانە دەرچێ، ھیچ بەشی بە خواوە نییە. جا مەگین لێیان بترسن و لە ناچاری پێیان بڵێن: دۆستی ئێوەین. خودا دەیەوێ ھەر بەڕاستی لەو بترسن و پاشەرۆژتان ھەر لای ئەوە. 
(٢٩) بێژە: ئەوەی وا لە دڵتانایە ئەگەر بیشارنەوە یا دەریخەن، خوا دەیزانێ و لە ھیچێکیش لە ئاسمانان و زەوینداس، ئاگادارە و لەسەر ھەرشت توانایە. 
(٣٠) لەو ڕۆژەدا کە ھەموو کەس کردەوەی چاک و خراپی لەبەر چاوی خۆی دەبینێ، ئاوات خوازە کە لە نێوان خۆی و کردەوەکانیدا مەودایەکی دوور ببووایە. ھەر بۆ خودا دەبێ خۆتان بپارێزن؛ خوا ھەمیشە بەرانبەر بە عەبدانی خۆی دلۆڤانە. 
(٣١) بێژە ئێوە ئەگەر خوداتان خۆش دەوێ، شوێن من کەون ھەتا خوداش خۆشی بوێن و لە گوناھانیشوو ببوورێ. دیارە خودا خەتابەخش و دلۆڤانە. 
(٣٢) بێژە: دەبێ بە فەرمانی خودا و پێغەمبەرەکەی بن. جا ئەگەر لە فەرمان دەرچوون، ئیتر خودا لە خوانەناسان حەز ناکا. 
(٣٣) ئادەم و نووح و نەتەوەی ئیبراھیم و بەرەی عیمران، لە خوداوە لە ناو خەڵکی ھەموو جیھان ھەڵبژاردەن؛ خوا پتر ڕێزی لەوان نا. 
(٣٤) ھەموو لا ھەر سەر بە یەکن و خوا بیسەر و ئاگادارە. 
(٣٥) کاتێ کەیوانووەکەی عیمران گوتی: ئەی پەروەرندەی من! ئەو مناڵەی کەوتۆتە تۆلی منەوە، من دەقەبەڵی تۆی دەکەم. بەھیوام لێم قبووڵ بکەی، بیسەر و ئاگادار ھەر تۆی. 
(٣٦) ئەوسا کە بارەکەی دانا، گوتی: ئەی پەروەرندەی من! ئەوا من مێوینەم دیوە - خوداش چاتر خەوەر دارە لەوەی دیویە - دیارە کچیش وەک کوڕ نییە. من ناوم لێ ناوە مریەم، ئەوا ئەویش و بەریشیم بە تۆ سپارد؛ کە لە شەیتانی نەحلەتی بیانپارێزی. 
(٣٧) پەروەرندەی، ئەو پێشکەشەی گەلێ بەباشی لێ وەرگرت؛ کیژەکەی باش بە خودان کرد و زەکەرییای بۆ سەرپەرشتی وێ دانا. ھەر جارێکی زەکەرییا لە میعراودا سەری دەدا، دەیدی بژیوی لە لایە. گوتی: مریەم! تۆ ئەم بژیوەت لە کوێ بوو؟ گوتی: لەلایەن خوداوە بۆم ھاتووە؛ خودا حەز کا بۆ ھەر کەسێ بێ ھەژمار دەنێرێ. 
(٣٨) ھەر لەوەیڕا زەکەرییا گازی لە پەروەرندەی کرد: ئەی خودانم! زارۆیەکی چاک و پاکم پێ ببەخشە؛ دەزانم تۆ پاڕانەوەی من دەبیسی. 
(٣٩) لە کاتێکا کە لە ناو میحرابەکەدا نوێژی دەکرد، فریشتەی ئێمە بانگی کرد: خودا مزگێنیت پێ دەدا، کوڕێکی ناو «یەحیا» ت دەبێ، کە ھەموو فەرموودەی خودا دەسەلمێنێ و مرۆڤێکی گەورە و خۆڕاگر [لەژن] و، یەکێک لە پێغەمبەرە چاکەکان دەبێ. 
(٤٠) گوتی: ئەی پەروەرندەی من! جاچۆن ئەمن کوڕم دەبێ، منی وا پیر و زورھان و ژنیشم لە زگ وێستاوە؟ گوتی: خودا، چی ئارەزوو بێ وادەکا. 
(٤١) گوتی: ئەی پەروەرێنی من! خۆت نیشانەم بۆ دیاری کە. گوتی: نیشان بەو نیشانەی ھەتا سێ ڕۆژ ناتوانی مەردم بدوێنی؛ مەگین بەھیما و ئاشیرەت. لە ئێوارە و بەیانان دا، یادی پەروەرندەت بکە و لە پەسندانی مەوێستە. 
(٤٢) لەو کاتەشدا فریشتە بە مەریەمی گوت: خودا تۆی ھەڵبژاردووە و پاک و خاوێنی ڕاگرتووی؛ تۆی لە چاو ژنانی دنیا بەرێزتر گرت. 
(٤٣) ئەی مەریەم! تۆ لە فەرمانی پەروەرندەی خۆت دەرمەچۆ؛ بۆی بچۆرە سەر سوژدە و تۆش دەگەڵ کڕنۆش بەراندا کڕنۆش بەرە. 
(٤٤) ئەمە لەو دەنگ و باسەیە کە تۆ ئاگات لێ نەبوون و ئێمە دەیخەینە دڵتەوە. ھەروەھا تۆ لەوێ نەبووی کە قەڵەمیان تووڕھەڵدەدان کێ سەرپەرشتی مەریەم بێ؛ ئەو کاتەش لە ناو خۆیاندا کێشەیان دەکرد، تۆ لە ناو ئەواندا نەبووی. 
(٤٥) لەو کاتەدا فرشتەکان گوتیان: مریەم! خودا مژدەی بەڵێنێکی خۆت پێدەدا، کوڕت دەبێ و بە ناو مەسیحی کوڕ مەریەم ناو دەردەکا و لە دنیاش و لە قیامەتیش قەدری ھەیە و یەکێک دەبێ لە نزیکانی خودا. 
(٤٦) لە بێشکەدا و بە گەورەییش، قسە دەگەڵ مەردم دەکا و یەکێک لە پیاوچاکان دەبێ. 
(٤٧) گوتی: ئەی پەروەرندەی من! جا چلۆن کوڕم دەبێ، ھیچ مرۆیەک تا وێستا تخوونم نەبووە؟ ! گوتی: خودا ھەرچی حەز کا بەدی دێنێ؛ ھەرکە ویستی کارێک ببێ، ھەر پێی ئێژێ: ببە! دەبێ. 
(٤٨) ھەر بۆ خۆشی فێری کتێب وەخوێندن و لەکارزانی و تەورات و ئینجیلی دەکا. 
(٤٩) دەشیکا بە پێغەمبەرێک بۆ سەر نەتەوەی ئیسرائیل. [پێیان ئێژێ: ] ئەوا من لە پەروەرندەوڕا نیشانەم بۆ ھێناون. ھەر لە حەڕی شکلی مەلێک ساز دەکەم و بە ئیزنی خوا فووی تێدەکەم، دەبێتە باڵداری ڕاست و جگە لەوەش زگماگ کوێر و پێست بەڵەکان چار دەکەم و بە ئیزنی خودا مردوو زیندوو دەکەمەوە و ھەرچی لە ماڵوودا دەیخۆن، ھەچی تێشیدا ڕادەگرن پێتان دەڵێم. ئەمانە بەڵگە و نیشانەن بۆتان، ئەگەر بڕوادار بن. 
(٥٠) بەو تەوراتەی - کە لە لامە - بە باوەڕم و بە ئەرکی خۆمی دەزانم ھێندێک شتوو بۆ حەڵاڵ کەم کە لێتان حەرام کراوە. من نیشانەم لە پەروەرندەی ئێوەڕا بۆ ھێناون؛ دەسا ئێوە لە فەرمانی من دەرمەچن و لە خودا ترستان ھەبێ. 
(٥١) پەروەرێنی من و ئێوە ھەر خودایە؛ دەسا ھەر ئەو بپەرستن؛ ئەمە ڕێگەیەکی سەرڕاسە. 
(٥٢) عیسا پاش ئەوەی تێگەییشت کە باوەڕی پێ ناھێنن، گوتی: کێ بێ لە ڕای خودا یاریم بکا؟ حەوارییەکان جوابیان داوە، کە: خۆمانین لە ڕای خودا یاریدەرین. بڕوایان بە خودا ھێنا و تۆش شایەت بە، ئێمە خۆمان بەو دەسپێرین. 
(٥٣) ئەی پەروەرندەی گ لامان! بەوشتەی تۆ بۆ ئێمەت نارد، بڕوامان کرد و کەوتووینە شوێن پێغەمبەرت؛ تۆ دەگەڵ شایەتەکاندا بمان نووسە. 
(٥٤) ئەمان فێڵی خۆیان کرد و خوداش فێڵی خۆی لێکردن؛ فێڵی خودا بە سەر ھەموو فێڵێکدایە. 
(٥٥) ئەوسا خوا گوتی: ئەی عیسا! من بۆ خۆمت دەبەمەوە و لە لای خۆم جێ بەرز دەبی و لەوانەت پاک دەکەمەوە کە باوەڕیان نەھێناوە و ئەوانەش کە پەیڕەوی تۆن، ھەتا قیامەت زاڵیان دەکەم بە سەر بێ باوەڕەکاندا. لە پاش ئەوە گشتوو دێنەوە لای خۆم و بەو کێش ەو گێرە ڕادەگەم کە لە نێوانتاندا ڕووی دا. 
(٥٦) بەڵام ئەوانەی باوەڕیان پێ نەھێنای، لە دنیاش و لە قیامەتیش بە توندی سزایان دەدەم؛ کەسیش دەھانایان نایە. 
(٥٧) ئەو کەسانەش کە بڕوای تەواویان ھەبووە و ئاکارچاک بوون، خودا ھەموو پاداشی خۆیان پێ دەدا و خوا، ستەمکاری خۆش ناوێن. 
(٥٨) ئەو شتانەی کە بۆ تۆمان خوێندۆتەوە، لە نیشانانی خودان و ڕێشاندەر ن بۆ کارزانی. 
(٥٩) نەقڵی عیساش - لە لای خودا - لە چەشنی نەقڵی ئادەمە؛ ھەر لەگڵ دروستی کرد و پاشان پێی گوت: ببە بە ئادەم! ئەویش بوو. 
(٦٠) ھەق لە پەروەرندەتڕایە و خۆت لە ڕێزی دڵ بەگومانان دەراوێ. 
(٦١) ھەر کەسێکی پاش ئەو زانستەی بۆ تۆ ھات، ویستی کێشەت دەگەڵ بکا، بێژە: وەرن با کوڕانمان و ژنانمان و یەکترین بان کەین و ئەوسا دەس کەینە لاڵە و نزا و نەفرینی خوا بنێرین بۆ ئەوانەی وا درۆزنن. 
(٦٢) ھیچ گومانت تێدا نەبێ، ئەوانەی بۆت باس کراون، ھەموو ڕاستن. ھیچ شتێکیش غەیرەز خودا نابێ ھیچ کەس بیپەرستێ؛ ھەر خودایە کە خاوەنی دەستەڵاتە و لەکارزانە. 
(٦٣) ئەگەر ھەر خۆیان لێ بواردی، خودا بۆ خۆی خراپەکاران دەناسێ. 
(٦٤) بێژە: ئێوەی ئەھلی کتێب! دەسا وەرن ئێمە و ئێوە لەسەر ئەو قسەیە سوور بین، کە بۆ ھەموومان وەک یەکە: غەیرەز خوا نەپەرستین، ھاوکاری بۆ پەیدا نەکەین، نەچین ھێندێکمان ھێندێکان - جیا لە خوا - بۆ پەرستن ھەڵبژێرین. جا ئەگەر ھەر خۆیان لێ بوارد، پێیان بێژە: ئێوە بە شایەتی دەگرم، کەوا ئێمە خۆمان بە خودا دەسپێرین. 
(٦٥) ئەھلی کتێب! ئێوە بۆچی دەربارەی ئیبراھیمەوە کێشە دەکەن؟ کە دەشزانن تەورات و ئینجیلیش - ھەر دووک - لە پاش زەمانی ئیبراھیم ھاتوونە خوار. دە ئاخر بۆچی تێناگەن؟ ! 
(٦٦) وامان دانا کە دەتوانن ئێوە لە سەر ئەو شتانە کێشە بکەن کە دەزانن. دەیسا چۆنە کێشە لە سەر شتێ دەکەن کە ھیچی لێ حاڵی نەبوون؟ ھەر خودایە زانایە بە ھەموو شت و ئێوەش ھیچی لێ نازانن. 
(٦٧) ئیبراھیم نە مووسایی بوو نە مەسیحی؛ بەڵام یەکتاپەرەستێک بوو خۆی بە خودا سپاردبوو؛ ھیچ ھاوکاری بۆ خودا پەیدا نەدەکرد. 
(٦٨) ئەو کەسانەی لە ھەموو کەس لە ئیبراھیم نزیکترن، ئەوانەن کە ئەوسا شوێنی ئەو کەوتن و ئەم پێغەمبەرە و ئەوانەش کە بڕوایان پێ ھێناوە. خوداش یاری ھەموو خاوەن باوەڕانە. 
(٦٩) ھێندێک لە خاوەن کتێبان بەتەما بوون ئێوە لە ڕێ کلا بکەن؛ کەچی ئەمانە نازانن کە ھەر ڕێ لە خۆ دەگۆڕن. 
(٧٠) ئەھلی کتێب! بۆچی ئێوە حاشا لە نیشانەکانی خودا دەکەن؟ ھەرچەندە دەشزانن ڕاستن. 
(٧١) ئێوە کە خاوەن کتێبن! چۆن ڕەوایە بە ناڕەوا دادەپۆشن و ڕاست و ڕەوا دەشێرنەوە و دەشزانن چ کارێک دەکەن؟ 
(٧٢) لەوانەی ئەھلی کتێبن ھێندێک بە ھێندێکان دەڵێن: ئێوە لە دانی بەیانی بڵێن بڕوامان ھێناوە بەوەی کە خودایە بۆ ئێوەی ناردووە؛ سەرلەنگۆرێ لێیان پەشیمان ببنەوە؛ بەشکوو ئەوانیش وەگەڕێن. 
(٧٣) پێشیان وتوون: باوەڕ ھەر بەوانە بکەن کە لە سەر دینی خۆتانن. بێژە: ھەر خوا ڕێگەی ڕاستن نیشان دەدا و ئەو دەتوانێ - وەک پێشوو شارەزای کردن - کەسێکی تریش وەک ئێوە شارەزا کا. ئەگەر وتیان: کێشەکەمان دەبەینە لای پەروەرندەتان؛ بێژە: چاکە بە دەس خوایە، کێی حەز بکا بە چاکە دەیخوێنەتەوە و خاوەن چاکەی ھەرە زانا ھەر خودایە. 
(٧٤) ھەر کەسێکی ئەو بخوازێ وەبەر بەزەیی خۆی دەخا و خودا چاکەی فرە و گرینگی لە لایە. 
(٧٥) ھەر لە ناو ئەھلی کتێبدا ئی وا ھەیە، کلوورێکی لە لا دانێ، بە دەسپاکی دەتداتەوە؛ ئی واش ھەیە دینارێکی پێ بسپێرە، ناتداتەوە؛ جا مەگین بەجێی نەھێڵی و ھەڵیپێچی. بەھانەکەشیان ئەمەیە: زیان گەیاندن بەو نەخوێندەوارانە، بۆ مە گوناھێکی نییە. درۆ بۆ خواش ھەڵدەبەستن، دەشزانن درۆیە دەکەن. 
(٧٦) دیارە ھەر کەس ترسێکی لە خودا ھەبێ و بەڵێنی بەرێتە سەرێ، خوا پارێزگاری خۆش دەوێن. 
(٧٧) ئەوانەی پەیمانەکەیان دەگەڵ خودا و سوێندی خۆیان بە نرخێکی کەم دەفرۆشن، لەو دنیا ھیچ بەشیان نییە و خوداش لە ڕۆژی قیامەتا نایان دوێنێ و نایان دێنێ و گونایان پاک ناکاتەوە و بەشیان جەزرەبەی بەژانە. 
(٧٨) ھەر لەواندا ھی واش ھەیە، جۆرێک زمانیان دەگەڕێ گۆیا لە کتێبی خودا دەخوێننەوە، کە لە کتێبەکەشدا نییە. دەڵێن: ئەمە خوا گوتوویە؛ کەچی خوداش نەیگوتووە. بۆ خۆشیان ئەوە دەزانن کە درۆیە و بە دەم خواوەی ھەڵدەبەستن. 
(٧٩) ھیچ مرۆیەک ئەمەی دەخۆڕا نەدیوە، کە خوا کتێبی دابێتێ و فێری کارزانی کردبێ و کردبێتی بە پێغەمبەر، پاشان چووبێ و ب ەخەڵکی ڕاگەیاندبێ کە: ئێوە لەباتی خودا ھەر عەبدایەتی من بکەن. ئەوانە ھەر گوتویانە: ئێوە کە فێری کتێب و خوێندنەوەی بوون، لەسەرتانە ھەر پەروەرندەو بناسن. 
(٨٠) فەرمانی بەوە نەداوە کە فرشتە و پێغەمبەران بپەرستن. ئاخر چۆن دەبێ وەختێکی دینی خوداو سەلماندبێ، پێتان بڵێن: گەرەکە لە دین وەرگەڕێن؟ 
(٨١) [بێنەوە بیر] ئەو کاتە خوا پەیمانی بەست دەگەڵ پێغەمبەرەکانا: ئەر من کتێب و زانستی لەکارزانیم بە ئێوە دا و پاشانە کە پێغەمبەرێک ھاتە ناوتان کە ئەوانەی لە لای ئێوەی بەڕاست زانی، دەبێ بڕوای پێ بێنن و یاریدەی دەن. ئەوسا گوتی: بەڵێ، ئەوا وەعۆدەی خۆمان گرت. گوتی: دەسا بە شایەت بن؛ ئەوا منیش دەگەڵتانم. 
(٨٢) کەسانێ لەمە بەولاوە لە پەیمان پاشگەز ببنەوە، دیارە لە ڕێ لادەرن. 
(٨٣) ئاخۆ دینێک بێژگە دینی خوایان دەوێ؟ کەچی ھەرچی لە ئاسمانان و زەویدا - چار و ناچار - ملکەچی فەرمانی وین و دەشگەڕێنەوە بۆ لای ئەو. 
(٨٤) بێژە: باوەڕمان ھێناوە بە خوا و بەوەی کە لەوڕا بۆمان ھاتووە و بەو شتانەش کە لە لای پەروەرندەوە بۆ ئیبراھیم و ئیسماعیل و ئیسحاق و یەعقووب ھاتبوو؛ بۆ نەتەوەکەش ھەروەتر؛ بەو شتانەش کە بۆعیسا و مووسا و گش پێغەمبەرانی دی ھات. ئێمە بەرانبەر بە کەسیان فەرق و جوداییمان نییە و خۆمان بە خودا دەسپێرین. 
(٨٥) ھەر کەسێ بەدەر لە ئیسلام، ھەر دینێکی دیکەی ھەبێ، قبووڵ نییە و لە دواڕۆژا لە ڕێزەی زیانبارانە. 
(٨٦) جا چۆن خودا ئەو کەسانە دەخاتە سەر ڕاستەڕێگە کە پاش باوەڕی ھێنان و شایەتی دان کە: «ئەم پێغەمبەرە ڕاستە» و چەندین نیشانەشیان دیوە، سەر لەنوێ حاشای لێ دەکەن؟ خودا قەت ناھەقیکاران ڕزگار ناکا. 
(٨٧) جەزای ئەمانە نەفرینە لە خوداوە و لە فرشتانی خوداوە و لە ھەموو خەڵکی دنیاوە؛ 
(٨٨) تا ھەتایە لەم نەفرینا دەمێننەوە و ئازاریان لە سەر سووک نابێ و ماوە پێدانیشیان نییە؛ 
(٨٩) مەگین ئەوانەی لە دوو جار - بۆ خۆ - پەژیوان دەبنەوە و ئاکاری چاک ڕەچاو دەکەن؛ ئەوسا خودا گوناھ بەخشە و دلۆڤانە. 
(٩٠) ئەو کەسانەی دوای بڕواھێنان وەرگەڕان و ھەر وا مان و پێوە چوون، پەژیوانی تازە بەھرەیان بۆ نادا و چوونەتە ناو گومڕاھییەوە. 
(٩١) ئەوانەی خوانەناس بوون و ھەر بە خوانەناسی مردوون، ھەرکامێکیان ئەگەر پڕی ئەم زەمینە زێڕیش بە بارمتە بدا، ھەرگیز بەھرەی پێ ناگەینێ؛ ئەوانە ئازاری بەژانیان دەبێت و کەسیشیان دەھانا نایە. 
(٩٢) تا لەو شتەی کە ئێوە خۆشتان گەرەکە، نەبەخشن لەڕێی خودادا، ھەرگیز ھیچ خێروو پێ ناگا. ھەرشتێکیش بە خێر بیدەن لە ڕای خودادا، خوا دەیزانێ. 
(٩٣) ھەموو جۆرێ خواردەمەنی بۆ نەتەوەی ئیسرائیل ڕەوا کراوە، مەگین ئەوەی کە ئیسرائیل بەر لەمە تەوراتی بووبێ، خۆی پارێزی لێ کردووە. بێژە: ئەگەر ئێوە ڕاستن، تەورات بێنن بیخوێننەوە. 
(٩٤) سا کەسانێ لەمە بەولا درۆ بە دەم خواوە بکەن، ئەوانە ناھەقیکارن. 
(٩٥) بێژە: ھەرچی خودا گوتوویە، ئەو ڕاستە؛ ئیتر ئێوە شوێن دینی ئیبراھیم کەون؛ کە خوای تاقانەی پەرست و ھیچ ھاوکاری بۆ نەناسی. 
(٩٦) یەکەمین ماڵ کە بۆ مەردم ساز کراوە، ھەر ئەوەیە وا لە مەککە؛ کە زۆر بە پیت و پیرۆزە و نیشانگەی خوداناسینە بۆ ھەموو خەڵکی دنیایە. 
(٩٧) بەڵگەی دیاریدەر لەوێدا شوێنەواری ئیبراھیمە و ھەر کەسێ پەنای پێ بەرێ، ناشێ لە ھیچ شت بترسێ. خودا حەجی بڕیار داوە بۆ ھەر کەسێ کە بۆی بلوێ. ھەر کەسێکیش حاشا بکا، خوا لە ھەموو خەڵکی دنیا بێ نیازە. 
(٩٨) بێژە: ئێوەی ئەھلی کتێب! بۆچی لەنیشانانی خوا حاشا دەکەن؟ خودا لە کردەوەی ئێوە ئاگادارە. 
(٩٩) بێژە: ئێوەی ئەھلی کتێب! لەبەرچی باوەڕدارەکان لە ڕێگەی خوا لادەدەن و گەرەکتانە ئەم ڕێگایە لار و ناڕێک نیشان بدەن؟ ! خۆشتان باش ئاگاتان لێیە و خوداش لەوەی ئێوە دەیکەن، خافڵ نییە. 
(١٠٠) ئەی گەلی خاوەن باوەڕان! ئەگەر بەقسەی ھێندێک لەوانەی ئەھلی کتێبن، دەسخەرۆ بن، لە پاش باوەڕی ھێنانتان دەتانکەنەوە خوانەناس. 
(١٠١) جا چۆن ئێوە حاشا دەکەن! کەچی ئایەتانی خواتان بە سەردا دەخوێنرێتەوە و پێغەمبەرتان لە ناو دایە؟ ھەر کەس پشت بە خوا ببەستێ، کەوتۆتە سەر ڕاستەڕێگە. 
(١٠٢) ئەی گەلی خاوەن باوەڕان! چۆن پێویستە، ئاوا لە خوا بترسن و ھەر بە موسوڵمانی بمرن. 
(١٠٣) ھەموو لاتان دەس دە ڕشتەی پەیمانی خوا وەرێنن و بڵاو مەبن. بیر لەو چاکە بکەنەوە کە خودا دەربارەی کردن: کە ئێوە دژ بە یەکتر بوون، بەدڵ کردوونی بە ھۆگر؛ لە سایەی چاکەی ئەمەوە، ئێستا لێکتر بوونە برا و لە سەر لێواری ئاگر بوون؛ ھەر ئەو بوو ڕزگاری کردن. خوا ئاوا نیشانانی خۆی بۆ ئێوە ڕوون دەکاتەوە؛ بەڵکوو ڕێگا بدۆزنەوە. 
(١٠٤) دەبێ لە نێو ئێوەدا کۆمەڵێک ببن، فەرمان بە چاکە بدەن و ڕێ لە خراپە ببەستن؛ ھەر ئەوانەش ڕزگار دەبن. 
(١٠٥) نەکا وەک ئەوانە بکەن کە لێکتر جیابوونەوە و لە دوای ئەوەی نیشانەی ئاشکرایان دیت، ئەوسا کێشەیان تێکەوت. بۆ ئەوانە ئازارێکی گەورە ھەیە. 
(١٠٦) لەو ڕۆژەدا کە ھێندێک ڕوویان چەرمگە و ھێندێک تر ڕەش داگەڕاون، ئەو کەسانەی ڕووڕەشی ڕۆژی قیامەتن، پێیان ئێژن: ئێوە دوای باوەڕی ھێنان چۆن ببوونەوە خوانەناس؟ سا لەو حاشاکردنەتان جەزرەبە گۆڕی گیانوو بێ. 
(١٠٧) ئەوانەش کە ڕوو چەرمووگن، بۆ ھەمیشە بەزەیی خودایان ھەیە و تا ھەتا ھەر دەگەڵیانە. 
(١٠٨) ئەمانە نیشانەی خودان، بەڕاستن و ئێمە بۆتی وەدەخوێنین. ھیچ گا خودا ناھەقی لە ھیچ کەس ناکا. 
(١٠٩) ھەرچێ لە ناو ئاسمانان و زەمیندایە - گش لە گشتی - سەر بە خوایە؛ سەرلەبەری کاروباریش ھەر بۆ خودا دەگەڕێتەوە. 
(١١٠) ئێوە چاکترین کۆمەڵن لە ناو مەردمی دنیادا سەروو ھەڵدا؛ فەرمان بە چاکە دەدەن و ڕێ لە ناڕەوا دەبەستن. باوەڕیشتان بە خوا ھەیە. خۆ ئەگەر ئەھلی کتێبیش بڕوایان بھێنابا، بۆیان چاکتر بوو. ئەوانیش ئی وایان تێدا کە بەبڕوان؛ بەشی زۆریش لە ڕێی خودا لایان داوە. 
(١١١) ئەوانیش - مەگین ھەر بە دەم - دەنا ھەرگیز ناتوانن بۆتان بەزەڕ بن. ئەگەر دەگژیشوو ڕابچن، زۆر زوو پشتوو تێ دەکەن. ڕا دەکەن و کەسیش دەھانایان نایە. 
(١١٢) لە ھەر جێش بن، ھەر ژێر چەپۆکی و زەبوونی بۆتە بەشیان؛ جا مەگین ھەر پەیمان دەگەڵ خودا و خەڵکا بگاتە فریایانەوە. تووشی تووڕەیی خوا بوون و مۆری زەبوونییان بە سەردا نراوە؛ لەبەر ئەوە لە نیشانەکانی خودا بە حاشا بوون و بە ناھەق پێغەمبەرانیان دەکوشت و ھەر نافەرمانی و دەس درێژیان دەکرد. 
(١١٣) ئەھلی کتێب گش وەک یەک نین؛ کۆمەڵی وایان تێدایە کە ڕوو بە خوا دەوێستن و بە شەوا ئایەتانی خوا دەخوێننەوە و سەر دەخەنە سەر سوژدەوە؛ 
(١١٤) بڕوایان ھەیە بە خودا و ڕۆژی سەڵا و فەرمان بە چاکە دەدەن و ڕێگە لە خەراپە دەبڕن و بۆ خێر کردن ملە دەکەن؛ ئەوانە لە پیاوچاکانن. 
(١١٥) ھەر کارێکی چاک ڕەچاو کەن، بێ بەھرە نامێنێتەوە و خوا ئەوانەی لێی دەترسن، باش دەناسێ. 
(١١٦) ئەوانەی خودا نەناسن دارایی و ماڵ و مناڵیان ھیچ دەردێکیان دەرمان ناکا و لە لای خودا بەھرە نادا؛ جێگەیان ھەر جەحەندەمە و ھەتا سەر ھەر لەوێ دەبن. 
(١١٧) ھەرچی ئەوان بەڕووبینی لە ژیاندا لە ماڵی خۆیان دەبەخشن، ھەر وەکوو ئەوشەختە وایە کە بۆ کێڵگەی ئەو کەسانەی ناھەقی لە خۆیان دەکەن، وەیشوومەیە. خوا ناھەقی لێ نەکردوون؛ بەڵام ئەوان ناھەقی لە خۆیان دەکەن. 
(١١٨) ئەی گەلی خاوەن باوەڕان! بێژگە خۆتان دەگەڵ کەسا مەبنە ھامڕاز. ئەوان لە کار لێ تێکدانوو درێغ ناکەن؛ ھەر حەز دەکەن تووشی ناڕەحەتیتان کەن. جگە لەوەی کە دژایەتی ئێوەیان بە دەمدا دێت، غەرەزێکی لە دڵی ئەوان دایە فرەترە. ئەر تێبگەن، زۆر نیشانەمان بۆ ئێوە دەرخستووە. 
(١١٩) ئاگادار بن! ئێوە ئەوانتان خۆش دەوێ و ئەوان خۆشیان لە ئێوە نای. ئێوە بڕواشتان بەو کتێبە - گشتی - ھەس. ھەر وەختێکیش پێتان دەگەن، ئێژن: بڕوامان ھێناوە؛ بەڵام ھەر لێوو تەکینەوە - لە کینەیێ کە ھەیانە - سەرپەنجەی خۆیان دەگەزن. بێژە: دەک لە ڕکان بمرن! خوا بەوەی وا لە دڵدایە باش دەزانێ. 
(١٢٠) تا چاکەیەکتان بێتە ڕێ، خەمێ دەخۆن. ئەگەر تووشی ناخۆشی بن، کەیفێ دەکەن. ئەگەر ئێوە خۆڕاگر و پارێزگار بن، گزی و فێڵیان ھیچ زیان لە ئێوە نادا. خوا بە کردەیان دەزانێ. 
(١٢١) ئەوسا کە تۆ - سەرلەبەیان - کەس و کاری خۆت جێ ھێشت و جێگەت بۆ خاوەن باوەڕان لە شەڕگەدا دیاری دەکرد، خودا دەیبیست و دەیزانی. 
(١٢٢) لەو کاتەشدا کە دوو دەستە ھەر لە خۆتان خەریکی ورەبەردان بوون، ھەر خودا دەھانایان ھات. باوەڕداران کاروباریان دەبێ ھەر بە خوا بسپێرن. 
(١٢٣) وا دیتیشوو کە خودا لە شەڕی بەدرا سەری خستن؛ ھەرچەند کەم و بێ ھێزیش بوون. سا ھەر لە خودا ترسوو بێ؛ بەشکەم شوکری بەجێ بێنن. 
(١٢٤) ئەوسا کە تۆ بە خاوەن باوەڕەکانت ڕاگەیاند: ئەگەر خودا سێ ھەزار لە فریشتەکانی بۆ ئێوە بنێرێتە خوار، بێنە یاریو، بەستان نییە؟ 
(١٢٥) بەڵێ ئەگەر خۆڕاگرن و ترستان لە خودا ھەبێ، لە جەنگەی پەلاماردانی دوژمنوودا، پەروەرندەو پێنج ھەزار لە فرشتانی، بەدرۆشم و بەکۆمەکەوە دەنێرێ. 
(١٢٦) خودا ھەر بۆ ئەوە مزگێنێک بە ئێوە بدات و ھەر بۆ ئەوە دڵنیا بن، ئەو کارەی کرد. سەرکەوتنیش ھەر بە دەستی خودای خاوەن دەستەڵاتی لەکارزانە. 
(١٢٧) خوا دەیەویست لەو ڕۆژەدا ھێندێک لە خوانەناسەکان دەخوێنی خۆیان بگەوزن و ئەوی ماشن دەمکوت بن و بە ناھومێدی وەگەڕێن. 
(١٢٨) ئیتر لە شەڕ دۆڕاوەکان - چ لەو کارەی کردوویانە پەژیوان بن و خوا بیان بوورێ، یان لە سەر ناھەقییەکەیان ئازاریان بۆ بڕیار بدا - تۆ کارێکت بە کاری ئەواندا نییە. 
(١٢٩) ھەرچی لە ناو ئاسمانان و زەویدایە، بۆ خودایە. کێ حەز بکا لێی دەبوورێ و کێش حەز کا ئازاری بدا، خۆی دەزانێ. خودا لە گوناھ دەبوورێ و دلۆڤانە. 
(١٣٠) ئەی گەلی خاوەن باوەڕان! لە سووت خواردن بتەکنەوە و چین لە سەر چین وەری مەگرن. لە خودا ترستان ھەبێ، بەشکوو بگەنە ڕزگاری. 
(١٣١) خۆشتان دوورەپەرێز بگرن لەو ئاگرەی نێڵ دراوە بۆ ئەوانەی خوانەناسن. 
(١٣٢) بەر فەرمانی خودا و ئەم پێغەمبەرەش بن، بەشکوو بەر بەزەیی کەون. 
(١٣٣) پەلە بکەن بۆ گەیشتن بە بەخشینی پەروەرێنتان و بەھەشتێ کە ھەراوی بە ئەندازەی ئاسمانەکان و زەوینە و ساز کراوە بۆ ئەوانەی لە خواترسن. 
(١٣٤) ئەو کەسانەی لە تەنگانە و فەرحانیدا، ماڵی خۆیان لە ڕێی خودا دەبەخشن و ڕکی خۆیان دەخۆنەوە و لە مەردم چاوپۆشی دەکەن؛ خوا چاکەکاری خۆش دەوێن. 
(١٣٥) ئەو کەسانەی ھەرگا کاری خراپ دەکەن، یان ناحەقی لە خۆ دەکەن خودا لە بیر نابەنەوە و لەبەری دەپاڕێنەوە: لە خەتاکانیان ببوورێ؛ بێژگە خوداش کێ لە گوناھان دەبوورێ؟ جا ئەوانە لە سەر کارێ کە زانیویانە ھەڵەیە، پێ داگر نین. 
(١٣٦) ئەوانە پاداشیان لە لای پەروەرێنیان لێ بووردنە و باغاتێکە کە جۆباران بە بەریاندا دەڕۆن و ھەر لەو باغاتە دەمێننەوە. بەە! چەندە جوانە پاداشی ئاکارچاکان. 
(١٣٧) بەر لە ئێوە زۆر ڕێگا و شوێن تێپەڕیون. جا ئێوە لەم سەرزەمینە گەشتێ بکەن و سەرنج بدەن کە ئاخری کاری ھەق بەدرۆزانان بە کوێ گەیشت؟ 
(١٣٨) ئەمە پەندی بۆ ھەموو خەڵک تێدایە و نیشانەیە لە خوداوە و بۆ ئەوانەی دەیانەوێ خۆپارێز بن، ڕێشاندەرە. 
(١٣٩) با سستی ڕووتان تێ نەکا و خەمیش مەخۆن. ھەر ئێوەن کە سەردەکەون، ئەگەر بڕواو بە خوا ھەیە. 
(١٤٠) ئەگەر ئێوە بریندار بوون، دوژمنیشتان وەک ئێوە بریندار بووە. ئێمە ئاوا لە ناو خەڵکا زەمانە دەستاودەس دەکەین، ھەتا خودا خاوەن باوەڕان بناسێ و کەسانێکیش بۆ شایەتی لە بەینتانا ھەڵبژێرێ. خودا خۆشی لە ناھەقیکاران نایە. 
(١٤١) ھەتا خودا باوەڕداران ھەڵاوێرێ و بێ باوەڕان لە ناو بەرێ. 
(١٤٢) ئاخۆ ئێوە لاتان وایە ھەر سەربەخۆ دەچنە بەھەشت؟ کەچی ھێشتا خودا خەباتکاران و خۆڕاگرانی ئێوەی دیاری نەکردووە. 
(١٤٣) بەر لەوە تووشی مردن بن، ئارەزووی مردنوو دەکرد. سا ئەوا مەرگە ھاتووە و ئێوە زەق تماشای دەکەن. 
(١٤٤) موحەممەد پێغەمبەرێکە و چیتر نییە؛ لە پێش ئەویش زۆر پێغەمبەر ھاتوون و چوون. ئەگەر بمرێ یان بکوژرێ، لە ئیسلام پاشگەز دەبنەوە؟ ھەرکەس پاشگەز ببێتەوە، زیانێک بە خودا ناگەینێ. خودا پاداشی سوپاسگوزارانی دەدا. 
(١٤٥) ھیچ کەسێکیش بە بێ ئیزنی خودا نامرێ. کە مردنی ھەر کەسێکیش وەختەکەی بۆ دانراوە و لە لای خوداوە نووسراوە. کێش ھەر خۆشی لە دنیادا ئارەزوو بێ، خوا دەیداتێ؛ ھەر کەسێکیش خۆشی ئەو دنیای گەرەک بێ، خودا ئارەزووی پێکدێنێ. ئەوانەش وا شوکر دەکەن، زوو جەزایان دەدەینەوە. 
(١٤٦) بەشی زۆر لە پێغەمبەران دەگەڵ گەلی خواپەرستانی ھەڤاڵیان چوونە خەزا، ھەرچەند بەڵای لە ڕێی خودا تووشی ھاتن، نە ھیچیانی سستەوە کرد نە زەبوونی ڕووی تێکردن. لەوانەی کە خۆڕاگرن، خوا خۆشی دێ. 
(١٤٧) ھەر ئەوەندەیان درکاند، دەیانگوت: ئەی پەروەرێنمان! تۆ لە گوناھان و لە ئەندازە لادانمان ببوورە و جێ ھەنگاومان پتەوتر کە و بە سەر خودانەناساندا زاڵمان بکە. 
(١٤٨) ئەوسا خودا پاداشی ئەم دنیا و چاکەپاداشی ئەو دنیای پێدان. خوا کارچاکانی خۆش دەوێ. 
(١٤٩) ئەی گەلی خاوەن باوەڕان! ئەگەر ئێوە وەشوێن خوانەناسان کەون، بەرەو پاشوو دەگەڕێنەوە و تووشی زیانباری دەبن. 
(١٥٠) بزانن کە گەورەی ئێوە ھەر خودایە و ئەو چاکتر یاریدەرە. 
(١٥١) ئەوانەش کە خوانەناسن، چونکە بێ ئەوە بەڵگەیان لە حەواوە بۆ ھاتبێ ھاوکار بۆ خودا دەناسن، ترسێ داوێژینە دڵیان؛ ئەنوایان لە ناو ئاگرە و جێی ناھەقان خراپترین جێگە دەبێ. 
(١٥٢) خوا بەڵێنی بە ئێوە دا و بەجێی ھێنا: ئەوسا کە بە دەستووری خوا دەتان کوشتن، تا ئەو کاتەی ئەو تاڵانەی بە تەمای بوون ھاتە بەرچاو، ئیتر کێشەو لە ناو خۆتان لێ پەیدا بوو؛ لە فەرمان سەرپێچیتان کرد. ئی وا ھەبوو حەزی لە ماڵی دنیا بوو، ئی واش ھەبوون خۆشی ئەو دنیایان دەویست. پاشان ھەر تا بتان ئەزموێ، لە شەڕیانی گێڕانەوە. وا ئەو ھەلەش لێتان خۆش بوو. خودا خاوەنی چاکەیە لە سەر خاوەن باوەڕەکان. 
(١٥٣) ئەو کاتەی کە ڕاتان دەکرد و ئاوڕتان وەسەر ھیچکەس نەدەداوە، پێغەمبەریش لە دواوە گازی دەکردن؛ جا خوا جەزای خەمی ھەر بە خەم دانەوە. نەکا لە بەر ئەوەی وا لە دەستان چووە و ئەوەی کەوا تووشتان بووە خەفەت بخۆن. خودا لەو کارانەی دەیکەن ئاگادارە. 
(١٥٤) پاش ئەو خەمە ئارامییەکی ناردە سەرتان، کە بریەتی لە ئۆقرەی خەو لێ کەوتن بوو، بە سەر ھێندێکانوو داھات؛ ھێندێکیشتان ھەر تەنیا خۆتان لە بیر بوو. ئێوەش ھەر وەک خوانەناسەکانی پێشین بیروو لە خوا دەکردەوە، دەیانگوت: ئاخۆ لەم کارە چن بۆ دەکرێ؟ بێژە: گش کار بە دەس خودان. ئەوانە نھێنی دڵیان لە لای تۆ ئاشکرا ناکەن؛ ئێژن: ئەگەر بە دەستە خۆمان بووایە، ئێمە لێرە نەدەکوژراین. بێژە: ئێوە ئەگەر لە ماڵی خۆشتان بان، ئەو کەسانەی کوشتنیان لە سەر نووسراوە، دەھاتنەوە جێی تخێڵ بوونی جەندەکەیان. خوا دەیەوێ دڵتان تاقی بکاتەوە و ھەرچی لە دڵتاندا ھەیە دەری ھاوێ. خوا لە ڕازی دڵەکانتان ئاگادارە. 
(١٥٥) ئەوانتانە وا ڕایان کرد - لەو ڕۆژەدا کە دوو کۆمەڵ گەیشتنە یەک - شەیتان ھەڵیخلیسکاندن، لە بەر کارێ کە کردوویان؛ خوایش بەخشینی. ھەر خودایە کە لە گوناھان دەبوورێ و لە سەر خۆیە. 
(١٥٦) ئەی گەلی خاوەن باوەڕان! ئێوە وەک ئەوانە مەبن کە خودایان نەدەناسی و سەبارەت بە براکانیان - کە لە سەفەر، یان لە شەڕی دوژمنان بوون - دەیانگوت: ئەگەر ئەوانە لامان مابان، نەدەمردن، نەدەکوژران. ھەر بۆیە بوو خودا بیکا بە ئاخ و داخی سەر دڵیان. خودایە کە ژینێ دەدا و دەشمرێنێ و ھەر کارێکی ئێوە دەیکەن، خوا دەیبینێ. 
(١٥٧) ئەگەر لە ڕێی خودا بمرن، یان لە ڕای خودا بە کوشت چن، دیارە لێ خۆشبوونی خودا و بەزەیی ئەو زۆر چاکترە لەو شتەی کۆی دەکەنەوە. 
(١٥٨) چ بمرن و چ بکوژرێن، بێ گومانە کە لای خوا کۆدەکرێنەوە. 
(١٥٩) لە بەزەیی خوداڕایە کە تۆ ھێندە نەرم ونیانی دەگەڵیان؛ ئەگەر یەکێ دڵڕەق و توند و تۆسن بای، بڵاوەیان لێ دەکردی. تۆ بیان بوورە و لە لای خودا داوای بووردنیان بۆ بکە و لە کار تەگبیریان پێ بکە. وەختێ لێ بڕای کارێ بکەی، ھەر بە تەمای خوا تێکەوە؛ خودا ئەوانەی خۆش دەوێ کە خۆیان ھەر بەو دەسپێرن. 
(١٦٠) ئەگەر خودا و دەھانا بێ، کەس بەسەرتاندا زاڵ نابێ؛ ئەگەر وازیشتان لێ بێرێ، کێیە پاشان پێی دەکرێ یاریدەو بکا؟ با ھانای خاوەن باوەڕان ھەر خودا بێ و خۆیان بە وی بسپێرن. 
(١٦١) بۆ ھیچ پێغەمبەرێ ناشێ دەگەڵ خەڵک، فێڵ و فەرەجان بنوێنێ؛ ھەر کەسێکیش فێڵبازی و دەسبڕی بکا - بەو تەشقەڵەوە کە دەیکا - ڕۆژی قیامەت دەبیندرێ و ئەوسا ھەر کەس لە بارتەقای کردەوەی خۆی سزا دەدرێ و ھیچ ناھەقیان لێ ناکرێ. 
(١٦٢) ئاخۆ کەسێ ھەر بۆ ڕەزای خوا کۆشیوە، وەک ئەوەیە کە خودای لەخۆی تووڕەکرد؟ کە ئەنوای ئەم جەھەندەمەو چارەنووسی خراپی ھەس. 
(١٦٣) بۆ ھەموو ئەو دووجوونانە خودا چەند پلەی داناوە و ھەر خۆی لە ھەموو کردەیان چاوەدێرە. 
(١٦٤) باوەڕداران بەر منەتی چاکەی خودان؛ کە یەکێک ھەر لە خۆیانی ناردووە پێغەمبەریان بێ؛ نیشانەکانی خودایان بەسەردا دەخوێنێتەوە و بە پاکژی ڕایان دەگرێ و لە کتێب و کارزانیدا ڕایان دێنێ؛ کە دەپێشدا ھیچیان لە ھیچ نەدەزانی. 
(١٦٥) ئاخۆ کاتێ زیانوو لە دوژمن پێگەیشت - کە جارێکیش دوو ئەوەندەو زیان لێدان - ھیچ پرسیتان: زیانەکەمان لە چی بوو؟ بێژە: لە خۆتانەوە بوو، خوا بە ھەموو شت توانایە. 
(١٦٦) ھەرچی ئەو ڕۆژە تووشوو ھات - وا دوو کۆمەڵ بەیەک گەیین - [گشتی] بە ئیزنی خودا بوو، ھەتا خاوەن باوەڕەکان نیشان بدا؛ 
(١٦٧) تا دووڕووگەلیش بناسێ؛ پێن وترا: ئێوەش وەرن لە ڕێی خودا خەزا بکەن، یان ببنە ھێزی بەرگری. گوتیان: ئەگەر بنزانیبا شەڕوو بەسەردا سەپاوە، دیارە وەدووتان دەکەوتین. ئەوێ ڕۆژێ لە بێ دینی نزیکتر بوون تا لە باوەڕی بە خودا. ئەو شتانەی بە دەم دەیڵێن، ئەوە نییە کە ڕازە و لە دڵیاندایە؛ خوا لەوەی دەیشارنەوە ئاگادارترە. 
(١٦٨) ئەوانەی کە خۆیان نەچووبوونە خەزا، لەمەڕ ھاوەڵانیان دەگوت: ئەگەر بە قسەیان کردباین نەدەکوژران. بێژە: سا ئەگەر ڕاست دەکەن، خۆ لە مردن بپارێزن. 
(١٦٩) ئەو کەسانەی لە ڕێی خودادا کوژراون، ھەرگیز نابێ بەمردوویان حیساب بکەن؛ ھەر زیندوون و خودا بژیویان دەداتێ؛ 
(١٧٠) دڵیان خۆشە بەو چاکەیە کە خودا دەربارەی کردوون. شادن بەوەش کە ئەوانەی وا نەگەیشتوونە ئەمان و بە جێ ماون، ھیچ ترسێکیان لە سەر نابێ و ھیچ خەمێکیان لە بەر نابێ. 
(١٧١) دڵیان خۆشە بە نیعمەتی خودا و زیادە بە شانەی ئەو. بەوەش کە خوا پاداشی باوەڕدارەکان وندا ناکا. 
(١٧٢) ئەو کەسانەی کە لە پاش بریندار بوونیش فەرمانی خوا و پێغەمبەریان بەجێ ھێنا، بۆ ئەوانیانە وا کاری چاکیان کرد و لە خوا ترسان، پاداشێکی گەورە ھەیە. 
(١٧٣) ئەو کەسانەی پێیان وتن: گەلە کۆمەگیو لێ کراوە و بەپانەوە دێنە سەرتان، ئەشێ ترسوو لێیان ھەبێ؛ باوەڕیان بەھێزتر بووە و گوتیان: ئێمە ھەر خودامان بێ بەسمانە و چاکترین پشت و پەنامان تەنیا ئەوە. 
(١٧٤) ھاوڕێ دەگەڵ نیعمەت و چاکەی خودادا - بێ ئەوەی تووشی زیان بن - گەڕانەوە و ھەڵوەدای ڕەزای خودا بوون؛ ھەر خوداشە چاکەی گرینگی بە دەستە. 
(١٧٥) لە ڕاستیدا ئەوە شەیتانەڤو [گەرەکیە ئێوە] لە ھاودەستانی خۆی بترسێنێ. ئێوە لەوان ترسوو نەبێ و ئەگەر بڕوادارن دەبێ ھەر تەنیا لە من بترسن. 
(١٧٦) بەوانە نیگەران مەبە کە بە پەلە لە دژی دین تێ دەکۆشن؛ ناتوانن ھیچ زیانێکی لە خوا بدەن. خوا دەیەوێ کە ئەوانە لەو دنیا بەشێکیان نەبێ و تووشی ئازاری دژوار بن. 
(١٧٧) ئەو کەسانەی لەباتی بڕوا بە خودا، بێ بڕوایی ھەڵدەبژێرن، ھیچ زیان لە خوا نادەن و جەزرەبەی بەژانیان دەبێ. 
(١٧٨) با ئەوانەی خوانەناسن وا بیر نەبەن ئەو مۆڵەتەی دەیاندەینێ چاکە بۆیان؛ ھەر بۆیە مۆڵەتیان دەدەین تا تاوانیان فرەوە بێ. ئازارێکی ئاوڕووبەریش بەشیان دەبێ. 
(١٧٩) خوا ھیچ کاتێ باوەڕدارانی لە بارودۆخێکا - وا ئێوە ھەن - نەھێشتۆتەوە؛ مەگەر لە بەر ئەوەی ناپاکان لە پاکان ھەڵاوێرێ. خودا ئێوە لە پێوار ئاگادار ناکا؛ بەڵام خودا لە ناو پێغەمبەرانیدا، کێی بووێ ھەڵی دەبژێرێ. دەبێ ئێوە بڕواو بە خوا و بە پێغەمبەرەکانی بێ و ئەگەر ئەو باوەڕەو ھێنا و خۆشتان پاراست، پاداشێکی یەکجار گڕینگوو پێ دەدرێ. 
(١٨٠) ئەوانەی چنۆکی دەکەن لەو بەشەی خودا پێی داون، خەیال نەکەن ئەم کارە بۆ وان قازانجە؛ بەڵکوو بۆ خۆیان خراپە. ڕۆژی قیامەت دەبێتە تۆق دەملیاندا و [با بزانن کە] ئاسمانان و زەمینیش ھەر بۆ خودا دەمێنێتەوە و خودا لە ھەر کارێ دەیکەن، ئاگادارە. 
(١٨١) خودا وتەی ئەوانەی بیست کە دەیان گوت: خوا ھەژارە و ئێمە داراین. وا ئێمە ئەم گفتەیان و بە ناحەق کوشتنی پێغەمبەرانیان بۆ تۆمار دەکەین و پێیان ئێژین: سا بچێژن دەردی بە ئاگر سووتانێ؛ 
(١٨٢) چونکە ئێوە ئەو جۆرە کارانەو دەکرد؛ خودا ھەرگیز غەدر لە عەبدی خۆی ناکا. 
(١٨٣) ئەوی گوتیان: «لە خواوە پێن سپێراوە کە باوەڕی بە ھیچ پێغەمبەرێک نەکەین، مەگین ئەوەی بە حەیوانێ قوربانییەوە بێتە لامان، ئاگر بیخوا»، بێژە: ئەگەر قسەو ڕاستە، ئەدی بۆچی پێغەمبەرەکانی پێش من چەند نیشانەی ئاشکراشیان بۆ ھێنان و ئەوەی ئێستاش ئێوە داوای دەکەن کردیان، کەچی ئێوە کوشتووتانن؟ 
(١٨٤) ھەروەک بڕوا بە تۆ ناکەن، لە پێغەمبەرانی پێش تۆش حاشایان کرد. ھەرچەند بە بەڵگەی ئاشکرا و نوسراوگەل و کتێبی دیاری دەرەوە ھاتنە لایان. 
(١٨٥) ھەموو کەسێک تامی مردنێ دەچێژێ؛ ڕۆژی سەڵاش ھەقی خۆتان دەنێنە مشت. کێ لە ئاگر کلاکرێ و ببرێتەوە نێو بەھەشتەوە، دەیباتەوە و بەختەوەرە. ئەم ژیانەی سەر دنیا بنەمای فریوە. 
(١٨٦) ئێوە لە گیان و دارایی بەر تاقیکاری دەکەون و لەوانەی ئەھلی کتێبن و لەو کەسانەی شەریک بۆ خودا دادەنێن، زۆر قسەی ناخۆش دەبیسن و ئازاری زۆریشتان دەدەن. جا ئەگەر خۆڕاگر بن و لە ناڕەوا بە پارێز بن، کارێ جامێرانە دەکەن. 
(١٨٧) ئەوسا خودا بەڵێنی لەو کەسان ساند کە کتێبیان بۆ ھاتووە، بە مەردمی ڕاگەیێنن و نەیشارنەوە؛ کەچی ئەوان لە پەیمان پاشگەز بوونەوە و بە نرخێکی کەمیان فرۆت؛ ئای کە سەودای خراپیان کرد. 
(١٨٨) قەت وا مەزانە ئەوانەی دڵ خۆش ئەکەن بە کارێ کردوویانە و پێیان خۆشە بۆ کارێ کە نەیانکردووە تاریف بکرێن، لە جەزرەبە ڕزگار دەبن؛ جەزرەبەی بەژان بۆ وانە. 
(١٨٩) لە عاسمانەکان و زەمیندا فەرمان، فەرمانی خودایە و خودا بە سەر ھەموو شتدا توانای ھەیە. 
(١٩٠) لە ئافراندنی ئاسمانان و لە زەمیندا و ئاڵوگۆڕی شەو و ڕۆژان، زۆر نیشانەی پتەو ھەیە بۆ ئەوانەی کە خێوی دڵی وشیارن. 
(١٩١) ئەوانەی - چ بە وێستاوی و چ لەجێوە، بە دانیشتن، چ لە سەر تەنیشت ڕادەزێن - ھەر یادی خودا دەکەن و لە سازدانی ئەم عاسمانان و زەمینە ڕادەمێنن، دەڵێن: ئەی پەروەرندەمان! تۆ ئەم دەزگایەت بە فیڕۆ ساز نەداوە، پاکی و بێ عەیبی بۆ تۆیە؛ ھەر بۆ خۆشت لە ئازاری بە ئاگرمان بپارێزە. 
(١٩٢) پەروەرێنمان! ھەر کەس تۆ بیخەیتە ئاگر، تووشی شوورەییت کردووە. ئەوانەی ناھەقیکارن، ھیچ کەس دەھانایان نایە. 
(١٩٣) پەروەرێنمان! ئێمە بیستمان بانگ ڕایەڵێک گازی دەکرد کە باوەڕی بە پەروەرندەتان بێنین. ئێمەش باوەڕیمان ھێنا؛ سا بۆ خۆت ئەی پەروەرێنمان! لە گوناھانمان خۆش ببە و ھەر خراپەی کردوومانە، وەیکوژێنە و دەگەڵ ئەوانەی پیاوچاکن بن مرێنە. 
(١٩٤) پەروەرێنمان! ئەو شتانەش بە ئێمە ڕەوا ببینە کە لە زوان پێغەمبەرانتەوە بەڵێنت پێمان داوە؛ شەرمەزاری ڕۆژی قیامەتمان مەکە. تۆ لە ھەر پەیمانێ بیدەی لاریت نییە. 
(١٩٥) پەروەرێنیان ئاوا بە دەنگیانەوە ھات، کە: من کردەی ھیچ مرۆیەک - لە نێر و مێ - بە بێ پاداش ناھێڵمەوە؛ گشتوو لە لای من چون یەکن. ئەو کەسانەی لە زێدی خۆ دەرکراون و لە ڕای من ئازاریان دیوە و چوونە خەزا و دژی منیان کوشتبێ یان بە کوشت چووبن، بێ گومانە گوناھیان دەکوژێنمەوە و لە پاداشی کردەوەیان دەیانخەمە ناو باغاتێک جۆباریان بە بەردا دەڕوا؛ کە ئەمە چاکەی خودایە دەربارەیان؛ کە پاداشی ھەرەباشیش وا لای خوایە. 
(١٩٦) ھات و چوون و گڕوفڕی خوانەناسان لە وڵاتان، نەچێ ھەڵت خەڵەتێنێ. 
(١٩٧) ڕابواردنێکی ھندکە و پاشان شوێنیان جەحەندەمە و جێیان گەلێک بێ زەلەتە. 
(١٩٨) بەڵام ئەوانەی وا ترسیان لە پەروەرندەی خۆیانە، باغاتێکیان دەبێ جۆباریان بە بەردا دەڕوا و تا سەر تیا دەبن و میوانداری لای خودایە. ئەوەی کە لە خواوە دەدرێ ھەر بۆ پیاوچاکان ڕەوایە. 
(١٩٩) لە ناو ئەھلی کتێبیش کەسانی وا ھەن کە بڕوای بە خودا ھەیە و بەو قورئانەی کە بۆ ئێوە ھاتەخوار و بەو کتێبەی کە بۆ خۆیان ناردراوە، خاکەڕان لە ھەمبەر خودا و بەڵگە و نیشانەکانی خوا بە نرخی کەم سەودا ناکەن؛ ئەوانە پەروەرندەیان پاداشی کاریان دەداتێ. خودا زۆر زوو بە کاری ھەر کەس ڕادەگا. 
(٢٠٠) ئەی گەلی خاوەن باوەڕان! خۆڕاگر بن، لە خۆڕاگریشا ھەر لە پێشەوە بن. بۆ پاراستنی سنوورگەل ھەمیشە ساز و تەیار بن. لە خواش ترسوو ھەبێ، بەشکەم ڕزگار ببن. 
 