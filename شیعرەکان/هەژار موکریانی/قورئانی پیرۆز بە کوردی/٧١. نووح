شاعیر: هەژار موکریانی
کتێب: قورئانی پیرۆز بە کوردی
سەرناو: نووح

وە ناو خودا کە دەھندە و دلۆڤانە
(١) ئێمە نووحن بەڕێ کردە لای ھۆزەکەی، کە: ھۆزەکەت بترسێنە بەر لەوە تووشی ئازاری بەژان ببن. 
(٢) وتی: گەلۆ! من بۆ ئێوە ترسێنەرێکی ئاشکرام و [پێو ئێژم]: 
(٣) خواپەرستی بکەن و لێی بترسن و بە گوێم بکەن. 
(٤) لە گوناھانو دەبورێ و دەتانھێڵێ تا ماوەیێ دیاری کراو؛ چون ھەرگا خوا ئاکامی ھات، وە دوا ناخرێ، بریا ئەوەتان زانیبا. 
(٥) وتی: ئەی پەروەرندەی من! بە شەو و ڕۆژ بانگم کردن، 
(٦) بەڵام بە بانگ کردنی من، پتر لە پێشوو ڕەوەک بوون. 
(٧) ھەرچەندی من تێم گەیاندن، کە تۆ لە گوناھیان ببووری، گۆشی خۆیان بە تبلەکانیان ئاخنی و خۆیانیان دە جلکان پێچا و پێیان داگرت و خۆیانیان زۆر بە زل زانی. 
(٨) ھەمیسان بە دەنگی بەرز بانگم کردن. 
(٩) لە دواییشدا، بە ئاشکرا و پەنامەکی تێم گەیاندن. 
(١٠) ھەر پێم گوتن: داوای بوردن لە پەروەرندەتان بکەن؛ ئەو بێگومان زۆر لێبورە. 
(١١) تا لە حەواوە بارانێک پەڵەدەرتان بۆ بنێرێ. 
(١٢) بە دارایی و بە کوڕانیش یاریو بدا و باغاتوو بۆ پەیدا بکا و جۆبارتان بۆ وەدی بێنێ. 
(١٣) چۆن لە شکۆی خوا ناترسن؟ 
(١٤) کەچی ئێوەی پلەپلە وەدی ھێنا. 
(١٥) ئاخۆ بە چاو نەتاندیوە چتۆ خودا حەو بەرزاییی - توێ لەسەر توێ - ئافراندووە؟ 
(١٦) لەناویاندا ھەیڤی تریفەدار کرد و خۆریشی کردە چرایەک. 
(١٧) ھەر خودایە ئێوەی لەم زەمینە ڕواند، بە ڕواندن. 
(١٨) پاشان دەوباتەوە ناوی و دیسان دەروو دەکاتەوە، بە دەرکردن. 
(١٩) ھەر خودایە ھەردی بۆ کردوون بە ڕایەخ؛ 
(٢٠) کە ھوون لە ڕێگە پان و بەرینەکانا، بێن و بچن. 
(٢١) نووح وتی: ئەی پەروەرندەم! ئەمانە لە من یاخی بوون؛ ئەمانە شوێن کەسێ کەوتوون کە سامان و فرزەندانی - غەیرەز زەرەر - ھیچی لەوان زێدە نەکرد. 
(٢٢) فێڵیشیان کرد؛ بەڵام فێڵێکی جانانە. 
(٢٣) وتووشیانە: لەوانەی پەرستووتانن مەتەکنەوە و ھەرگیز لە «وەدد» و لە «سواع» دەس بەر مەدەن؛ لە «یەغوس» و «یەعوق» و «نەسر»یش ھەر وەتر. 
(٢٤) زۆریشیان گومڕا کردووە؛ دە تۆش - بەجگە لە گومڕایی - ھیچێ لەم ستەمکارانە زێدە مەکە. 
(٢٥) بەرانبەر بە گوناھەکانیان، بە ئاو خنکان؛ ئەوسا خرانە ناو ئاگر. ئیتر لەم خودایە بەدەر، یاریدەریان پەیدا نەکرد. 
(٢٦) نووحیش وتی: پەروەرندەم! لەم سەر ھەردە ئەوکەسانەی تۆ ناناسن، جووقەواریان لێ مەھێڵە. 
(٢٧) چونکە ئەگەر بیانھێڵی، عەبدانت گومڕا دەکەن و ھەر زارۆیەکیشیان ببێ، تاوانبار و سپڵە دەبێ. 
(٢٨) پەروەرێنم! من و داک و بابی من و ئەوانەی بە باوەڕەوە لە ماڵمدان و پیاوەکان و ژنەکانی خاون باوەڕ عەفوو بکە و ناھەقانیش بە جارێ تەرت و توونا کە.