شاعیر: وەفایی
کتێب: دیوانی وەفایی
سەرناو: لەسەر ڕووت کازیبەی زولفت وەلابە

لەسەر ڕووت کازیبەی زولفت وەلابە
کە سادیق بێ تلووعی ئافتابە

دڵ و دین هەرچی بوو قوربانی تۆ بوون
هەتاکەی ئیدی ئەم ناز و عیتابە؟ 

بڵا بەو ڕۆژە نیلووفەڕ نەسووتێ
بە مەرگی من سەری زولفت وەلابە

لە عەکسی عاریزت فرمێسکی چاوم
گوڵاوی ڕووتە هەم خوونابی نابە

وەرە بنوێنە خۆت بمکووژە قوربان
بە دینێک کوشتنی عاشق سەوابە

وەرە بنواڕە بەزمی عالەمی دڵ
چ خۆش دەورێکە هۆشیاری خەرابە

ئەگەرچی ناڵەیە هەر زەوق و شەوقە
ئەگەرچی گریەیە عەینی سەوابە

بە ناڵینی دڵی سووتاوی عاشق
هەموو هەر نەغمەیی چەنگ و ڕەبابە

بە چاو و گەردەن و ڕوخساری ساقی
هەموو هەر شاهید و شەمع و شەڕابە

کوتم: با قیمەتی وەسلت بە دڵ بێ
بە ماچێکیش لە زاری خۆت ڕەزا بە

کەچی فەرمووی: دڵت نەشکێ وەفایی
ئەوە سەودایە، زەڕڕێکیش حیسابە