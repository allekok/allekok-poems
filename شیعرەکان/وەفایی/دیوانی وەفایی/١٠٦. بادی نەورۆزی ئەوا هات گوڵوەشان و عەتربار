شاعیر: وەفایی
کتێب: دیوانی وەفایی
سەرناو: بادی نەورۆزی ئەوا هات گوڵوەشان و عەتربار

بادی نەورۆزی ئەوا هات، گوڵوەشان و عەتربار
وەک شەمیمی ڕوویی دڵبەر، وەک نەسیمی زولفی یار

گوڵ قەرارێکی بە بولبول دابوو دیسان بێتە باغ
زۆر نەچوو، بای وەعدە بۆی هێنا نەویدی نەوبەهار

وەک شەهیدی زولف و ڕووی دڵبەر لەسەر یەک کەوتوون
تا قیامەت مات و بێدەنگ و خەمۆشن

	لالەزار 

بۆی وەنەوشە و سونبوڵە سەحرا سەراسەر تۆ دەڵێی
بای سەبا عەنبەر دەبارێنێ لە دەشت و کۆهسار

مەیلی کردە جۆیباران سەروی گوڵروخساری من
جەننەتێکی دیکەیە ئەمڕۆ کەناری جۆیبار

سەر بەسەر زیکر و حەدیسی گوڵشەن و سەرو و گوڵە
نەغمەیی گوڵبانگی بولبول، دەنگی قومری، سەوتی سار

بوو بە مایەی سۆزی جەرگ و دوودی ئاهی عاشقان
گوڵ بە ڕوویی ئاتەشین، سونبول بە زولفی تابدار

باغ دەڵێی مەیخانەیە، پیری موغان گوڵ، مەیفرۆش!
لالە سەرخۆش، ئەرغەوان پەیمانەکەش، نێرگس خومار

گوڵ بە ناز و عیشوە خەندان، بولبولی ئاشوفتە حاڵ
نەغمە پەرداز، مەست و حەیران، دڵ فیدا و جان نیسار

وەسڵ و گریان قورب و هیجرانە تەریقی عاشقی
فەسڵی گوڵ بۆیە لە سەرچاوان وەها ئاو دێتەخوار

هەر گوڵێ ڕەنگێکی بۆنی ڕەنگ و بۆی دڵبەر دەدا
ڕەنگی بێڕەنگی تەماشاکەن! بە چاوی ئیعتیبار

بۆ تەنی دڵموردەگان کاری مەسیحایی دەکا
سەبز و خوڕڕەم، دڵگوشا، جانبەخشە، دەشت و کۆهسار

عەتری بەردا غونچەدەم، نێرگس نیگاهی کردەوە
دوودی عوودی مەجمەری باغ بوو بە دەفعی چاوەزار

ئەشک و ئاهی من هەتا بێ زۆرترە ئاسوودەگیم
ڕاحەتی ڕۆح و دڵە، ئاب و هەوایی سازگار

دەم بە دەم سەرو و سنەوبەر وا کە هەر دێن و دەچن
عاشقن سەوداسەرن مەجزووبی گوڵ بێئیختیار

عوشرەتی هەردوو جیهان دێنێ «وەفایی» فرسەتە
گۆشەیی گوڵزار و جامی بادە و ڕوخساری یار