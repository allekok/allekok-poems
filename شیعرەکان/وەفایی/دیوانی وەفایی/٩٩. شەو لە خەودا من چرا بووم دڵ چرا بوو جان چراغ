شاعیر: وەفایی
کتێب: دیوانی وەفایی
سەرناو: شەو لە خەودا من چرا بووم دڵ چرا بوو جان چراغ

شەو لە خەودا من چرا بووم دڵ چرا بوو جان چراغ
ئەی لەبەر عەیشی شەوی دی جان چرا جانان چراغ

گەه فریشتە، گەه پەری، گەه حۆری عین گاهێ مەلەک
گەه قەمەر، گەه موشتەری، گەه ڕۆژ، گەهێ ڕەخشان چراغ

ڕەنگ بە ڕەنگ زولفی درەوشان دەم بەدەم ڕووی خۆی نواند
چل‏چرا یا شەو چرا بوو؟ یا بە سەد ڕەنگان چراغ؟

ڕووی لە تاتا زولفی دەرخست هاتە سەر ڕووی مەرحەمەت
نەوبەهار بوو، شەو بەهار بوو، وا کە داییسان چراغ

ڕوو لە حەلقەی تاری زولفان، دەم لە فرقەی پێکەنین
وەک لە کن کانی حەیاتێ، شەو هەزار تابان چراغ

ڕەونەقی حەوت ئاسمان و زینەتی ڕوویی زەمین
هەر وەکوو بۆ شانشین و مەنزڵی شاهان چراغ

تابی سونبوڵ، تابشی گوڵ، نیم نیگاهی چاو خومار
نەشئە بەخشا، جان فەزا، وەک شەو لە مەیخانان چراغ

عەکسی ڕووی ئارایشی زولف و خەت و خاڵان دەدا
وەک لە گوڵشەن گوڵ چرا بێ، سونبول و ڕەیحان چراغ

شەوقی دامێ ڕووی دە من کرد، دیم شەوم لێ بۆتە ڕۆژ
من دەسووتام، من عەجەب مام! من چرا بووم یان چراغ؟!

دڵ لە لایێ، تەن لە لایێ وەک نەیستان ئاوری گرت
مەسجید و دەیر و کلیسا ماوە پڕ تابان چراغ

دار و بەرد وەک من دەسووتا، دەر نەما، ئەیوان نەما
زاهیر و باتین چرا بوو، دەر چرا ئەیوان چراغ

زولفی تۆ و ڕوخساری تۆیە؟ یا شەوم ڕۆژی ویسال؟
ڕوویی تۆ و باڵایی تۆیە؟ یا لە سەروستان چراغ

من ئەوا مەست و نەزان بووم، بۆ لە داغی باغی ڕووت:
گوڵ وەکوو بولبول دەسووتا تەرزی پەروانان چراغ

ناگەهان دڵبەر نەهان بوو، بوو بە ڕۆژی ڕەستەخێز
کەف‏زەنان مەیخوارە، وێران مەیکەدە، گریان چراغ

شەعشەعەی خورشید نیهان بوو، لاڵ و کەڕ بوو نیلوفەڕ
مات و خامۆش ما وەفایی وەک سەحەرگاهان چراغ