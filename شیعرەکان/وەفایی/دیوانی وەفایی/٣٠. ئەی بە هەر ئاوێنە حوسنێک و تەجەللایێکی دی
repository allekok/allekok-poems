شاعیر: وەفایی
کتێب: دیوانی وەفایی
سەرناو: ئەی بە هەر ئاوێنە حوسنێک و تەجەللایێکی دی

ئەی بە هەر ئاوێنە حوسنێک و تەجەللایێکی دی
ئەی بە هەر چاوی دڵی عاشق دڵارایێکی دی

بۆ خیتابێکی شەو و ڕۆژ ئەو دڵەی سووتاوی من
تووری ڕۆحم تالیبی دیداری مووسایێکی دی

چونکە ئاوێنەی جەماڵی شاهی خووبانە دڵم
دیتە ئاه و ناڵە هەر دی ڕوویی زیبایێکی دی

غارەتی هۆشم دەکا هەردەم پەرێکی شۆخ و شەنگ
بۆیە وا هەردەم لە دڵما شۆر و غەوغایێکی دی

هیجری تۆ ڕۆحان دەکێشێ، وەسڵی تۆ ڕۆحان دەدا
ئەی فیدای زولف و ڕوخت بم! تۆ مەسیحایێکی دی

من بە چاو و گەردنی تۆ تەشنە و خوێنین دڵم
ئاوری من دانامرێنێ جام و مینایێکی دی

قیبلەگاهی عاریفان کەس وەک عوبەیدیللا نەبوو
عالمێکی وا دەبێ بۆ غەوسی بەغدایێکی دی؟ 

هەر لە تەقدیری وەفایی بوو شەوی دی مەیفرۆش
حەیفە بۆ تۆ هەر دەمە دەیر و کلیسایێکی دی