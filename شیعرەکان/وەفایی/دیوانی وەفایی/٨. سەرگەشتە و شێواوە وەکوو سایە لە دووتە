شاعیر: وەفایی
کتێب: دیوانی وەفایی
سەرناو: سەرگەشتە و شێواوە وەکوو سایە لە دووتە

سەرگەشتە و شێواوە وەکوو سایە لە دووتە
گۆیا سەری زولفت وەکوو من عاشقی ڕووتە

زەنگی و فەڕەنگی سەفی کێشاوە بە قەتڵم
غەمزە و موژە دێن بۆ دڵی دێوانە بە جووتە

یاقووتی لەبانت بە کەرەم بێنە تەبەسسوم
بۆ تەن ئەوەیە قووەت و بۆ دڵ ئەوە قووتە

نوورانییە عالەم کە لە سایەی سەری زولفت
سایەی سەری تۆ سایەیی مولک و مەلەکووتە

هەرچی هەیە جەننەت بە گوڵ و نافە نەنازێ! 
عەکسی ڕوخ و عەتری شکەن و تایەکی مووتە

غافڵ مەبە بۆ ڕابیتەیی گەردەن و چاوی
مەی بگرە وەفایی کە ئەمە جام و سەبووتە