شاعیر: وەفایی
کتێب: دیوانی وەفایی
سەرناو: دڵبەرا! تۆ بی و سەری زولفت بە عاریزدا وەرە

دڵبەرا! تۆ بی و سەری زولفت بە عاریزدا وەرە
کێ دەڵێ ئاخر کە شەو بێڕۆژە، ڕۆژ بێسێبەرە!

تا بە دڵ نووری عیزاری تۆم نەدی زارم نەدی
زەڕڕە مەعلوومە کە شەو هەڵبێ لە گۆشەی پەنجەرە

عاشقی بەرگی گوڵم، ئەو مارە بگرە باغەبان
ڕۆحەکەم! یەعنی کە کوڵمت بێنە زولفت لابەرە

حەڵقەیی زولفی بە بارێ خستە بەردەم دولبەرم
یەعنی عەینی عەنبەرم بەو نوقتە ئەمڕۆ غەم بەرە

هەردوو زولفی خستە [سەر] دەم شاهیدی ڕوو، دا بڵێن
میمی بسم الله لە جەننەت عەینی شەهد و شەککەرە

خەتتی بەر زولفی پەرێشانی بە موژگانی دەڵێ:
پادشای حوسنی شکا، تۆزی شکستەی لەشکەرە

تاقە ئەبرۆی تۆ بە خوێنڕێژی بە دوو زولفی سیاه
خەنجەری زیجەوشەنە عیشوە و ئیشارەی جەوهەرە

تۆ کە ئاوێنەی دڵم دەشکێنی بنوێنە ویسال
با هەناسەم نەتگرێ ڕووت واوە بێنی چاترە

چاوەکەت وا تەشنەیی خوێنە بە موژگانی سیات
بۆ هیلاکی من دەڵێی مەستێکە دەستەوخەنجەرە

قیبلە گۆڕاوی وەفایی عاشقی سادق نەبی
بێ سەفای دڵ، عومرەکەم، ئەو سەعیە هەر دەردیسەرە