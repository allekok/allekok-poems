شاعیر: وەفایی
کتێب: دیوانی وەفایی
سەرناو: دوور لە تۆ بۆ و زولفە دڵ حەققی بەڵا و وەرهەمە

دوور لە تۆ بۆ و زولفە دڵ حەققی بەڵا و وەرهەمە
بۆ عەزیزی خۆی هەموو کەس وا بە شین و ماتەمە

خاڵی سەرچاهی زەنەخدانت چ شیرینە؟ دەڵێی
هیندوێکی تەشنەیی جۆیایی ئابی زەمزەمە

زولفەکەت گرتمی، بەیازی گەردەنت سووتاندمی
خوێنی پەروانە بە دەستەی شەو لەسەر ئەستۆی شەمە

شەمعی مەجلیس دەرمەکە پەروانەکەی سووتاوتە
هەر ئەوە سەر تا قەدەم بۆت ئاتەشین و مەحرەمە

عوشرەت و عەیشی جیهان خەتمە لەسەر ماچی دەمت
هەر سولەیمانە ئەوی دەستی بگا بەو خاتەمە

ساعیدی ئیمدادی پەنجەی دا بە فەتحی دڵ کوتی: 
سەفشکێنی قۆڵی گورجستانە، فەوجی پێنجەمە

زولف و خاڵی تۆ کەوا شاد بوون بە تۆ عەیبی نییە
ئەمڕۆ هەرچی ڕووڕەشە باڵانشین و مەحرەمە

من دڵم بۆ ماچێکی چاوی بە زولفی دا کوتی
ئەی پەشیمانم! وەفایی! مەستە سەودای بەرهەمە