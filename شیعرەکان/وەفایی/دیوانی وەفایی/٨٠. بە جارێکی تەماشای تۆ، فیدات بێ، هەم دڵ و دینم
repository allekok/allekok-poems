شاعیر: وەفایی
کتێب: دیوانی وەفایی
سەرناو: بە جارێکی تەماشای تۆ، فیدات بێ، هەم دڵ و دینم

بە جارێکی تەماشای تۆ، فیدات بێ، هەم دڵ و دینم
ئەگەر سەد جار قیامەت بێ دەمێکی هەستە بتبینم

لە غەمزەی چاوەکەت دەتکێ لە جەرگم خوێن و نازانم
نە خەستەی پەنجەیی بازم؟ نە بەستەی دەستی شاهینم! 

مەگەر زولف و ڕوخت وەک لالە حاڵی بێ کە من بۆچی
جگەر سووتاو و سەرتاپا غەریقی مەوجی خوێنینم

وەکوو نەی کون کونە جەرگم لە تاو هیجرانی تۆ بۆیە
بە سۆزی نەی دەسووتێم و بە دەنگی نەی دەناڵێنم

ئەتۆ سەروێکی ڕەنگینی، لەسەر چاوان بە شیرینی
لەبەر چاوم نەڕۆی چاکە، حەیاتم، غارەتی دینم! 

ئەتۆ گوڵ، عەنبەرین ڕێی تۆ، ئەمن خاکی بەری پێی تۆ
لە من تۆ زیز نەبی چاکە، عەزیزم، ڕۆحی شیرینم

کوتم: دا ڕوومەتت وا بێنە بگرم زولفەکەت! فەرمووی: 
بڵا گوڵ تێک نەچێ، بولبول نەسووتێ، چت لە پەرژینم؟ 

بە باغم کوت: بە ڕەنگ و بۆت مەنازە، زەرد و سوور بووە
ئەگەر بارم هەموو سونبول بێ تایێک زولفی ناهێنم

کوشندەی من نەبوو هیچ‏کەس مەگەر سەر دایرەی حوسنی
لە ڕۆژی حەشرێ خوێنی خۆم لە چاوی مەستی دەستێنم

لە باتی خوێنی خۆم، وەک زولفی، تەسکینیم بە هیچ نایێ
مەگەر دەستی شکستەی خۆم لە گەردنی زەردی وەربێنم

شەکەر قەدری نییە، قوربان، ئەگەر شیرین نەبێ، یەعنی: 
دەبێ تۆش لێوەکەت بێنی ئەگەر من ڕۆحەکەم بێنم

بە نازی چاوی بازت وەک وەفایی کەوتمە نێو زولفت
ئەوێستاش مەست و مەخمووری شەرابی جامی دووشینم