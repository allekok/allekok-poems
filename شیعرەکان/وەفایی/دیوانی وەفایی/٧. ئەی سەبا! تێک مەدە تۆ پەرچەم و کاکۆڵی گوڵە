شاعیر: وەفایی
کتێب: دیوانی وەفایی
سەرناو: ئەی سەبا! تێک مەدە تۆ پەرچەم و کاکۆڵی گوڵە

ئەی سەبا! تێک مەدە تۆ پەرچەم و کاکۆڵی گوڵە
زولف و کاکۆڵی گوڵە مەسکەنی سەد پارە دڵە

ڕامی دامم نەبوو هەرگیز بە فسوون دڵ بووە خوێن
گوڵە سەرمەستە غەزاڵێکی عەجەب وەحش و سڵە

چییە ئەم نوقتە کەوا بۆتە نیشانەی دەمی تۆ؟ 
نوقتەیی هیچە کەچی نوکتەیی سەد ئاهی دڵە! 

دەمی خەندە و قسەیی ماچی دەم هەرزانە بە ڕۆح
دەم و خەندەی نوقوڵستانە قسەی وی نوقوڵە

وەرە بڕوانە دڵم ئەی گوڵە! بۆ زاری گوڵت
بولبولێکە چ حەزینە، چ لە گریان بە کوڵە؟ ! 

قەت بە دڵ یاری وەفایی نەبوو، حەیرانم ئەمن
دڵ کە مەعلوومە یەکە بەس گوڵە بۆچی دوو دڵە؟ !