شاعیر: وەفایی
کتێب: دیوانی وەفایی
سەرناو: گا دەسووتێم گا دەگریێم غەرقی ئاو و ئاورم

گا دەسووتێم گا دەگریێم غەرقی ئاو و ئاورم
ئاخ لەبەر بەختی سیا! نازانم ئەز بۆچ نامرم؟ 

هەر کە دەتبینم دەڵێی تۆ شەم و منیش پەروانەتم
تا سەراپا نەبمە کۆی زووخاڵ قەد ئارام ناگرم

هەر ڕەگم تارێکە ناڵەی دێ لە شەوقی ڕوویی تۆ
عەندەلیبم، موتریبم، خۆشخوانی گوڵ ڕامشگەرم

زولف و ڕوو، باڵا و ئەبرۆ و خەتت و خاڵ و چاوی کاڵ
لەو تەلیسمی حەوت‏خوان زۆر موشکیلە ڕۆح دەربەرم

عەکسی زولف و ڕووتە مایەی جۆششی گریانی من
چ بکەم ئاخر چاو پڕاوی دوودی عوودی مەجمەرم

حەقمە خوێن بگریم لە بێدادی خەت و جەوری نیگا
من کە گیرۆدەی فەڕەنگ، یەخسیری دەستی کافرم

پێکەنینت جەزبی کردم بۆ سەر و زولفی سیاه
تووتیی شیرین کەلام پابەندی داوی شەککەرم

گاه پەرێشانی ڕوخ و گا دڵشکستەی قامەتم
هەر وە زولفی تۆ دەچم سەرگەشتە و سەوداسەرم

گەر بە ناز هەر دەمکوژی با تێر ببینم چاوەکەت
لێم‏گەڕێ جارێ بە کووچەی مەیفرۆشان ڕابرم

دوور لە تۆ زۆر بێقەرار بووم تا بە لوتفی چاوەکان
زەحمەتت دا بەر تەبیبان هاتی ئەمڕۆ چاترم

حاسڵی سەیر و سلووکم بوو بە خەندەی زاری تۆ
گەه بەقا، گاهێ فەنا، گەه غائیب و گەه حازرم

زاهید ئینسافت هەبێ، تۆ چت لە ڕەندی بادەخوار؟ 
تۆ و بەهەشت، تۆ و حوور و غیلمان، ئەمن و چاوی دڵبەرم

وەک وەفایی دڵ بدە دین دانێ بۆ ساحەب دڵێک
دا بزانی بۆچی من عاشق بە حوسنی مەزهەرم