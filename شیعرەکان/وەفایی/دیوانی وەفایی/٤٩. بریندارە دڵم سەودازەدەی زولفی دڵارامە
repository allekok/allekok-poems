شاعیر: وەفایی
کتێب: دیوانی وەفایی
سەرناو: بریندارە دڵم سەودازەدەی زولفی دڵارامە

بریندارە دڵم سەودازەدەی زولفی دڵارامە
مەکەن مەنعی دڵی زارم کەوا بێسەبر و ئارامە

بە ناز هات بۆ تەماشای شیوەنی دڵ، پێکەنی فەرمووی: 
لەگەڵ گریەی سوراحی، نەشئەیی مەی، خەندەیی جامە

موفەسسیر غەمزەکەی ڕێزە و شکستەی زولفی مەعنا کرد
دەڵێ: چی کەوتە بەرپێم کافریش بێ سەر بە ئیسلامە

خەتی هات و بەسەرچوو ڕەونەقی زولفی دڵئاوێزی
لە تازیەی ئەهلی دڵ گیرانی ڕۆژ مەشهووری ئەییامە

بە مەرگی من هەتا ماوم سەرت وابێنە بیزانم: 
ڕوخە یا بەرگی نەسرینە؟ لەبە یا شەککەری خامە؟ 

بە مەحزی ڕوئیەتی زولفت سەرم دانا، دەبێ چ بکەم
لەئەم بازاڕە تەرکی سەر کە ئەووەڵ سوود و سەودامە

بە غەمزەی چاو و لوتفی ئەو دەمە ڕۆحم وەبەر بێنە
دەمی تۆ ڕۆحی شیرین، چاوەکەی مەستت مەسیحامە

لەشەوقی ڕووت دەناڵێنم لە سایەی گەردەن و زولفت
گوڵستان بێسەدای بولبول نییە، گەر سوبحە، گەر شامە

بە تاتا زولف و ڕووی کردە وەفایی پێکەنی یەعنی: 
شەکەر هەمڕاز و عەنبەر هەمسەر و گوڵ باغی باڵامە