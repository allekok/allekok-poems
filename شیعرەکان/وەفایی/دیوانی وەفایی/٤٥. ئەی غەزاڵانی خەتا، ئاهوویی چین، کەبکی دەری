شاعیر: وەفایی
کتێب: دیوانی وەفایی
سەرناو: ئەی غەزاڵانی خەتا، ئاهوویی چین، کەبکی دەری

ئەی غەزاڵانی خەتا، ئاهوویی چین، کەبکی دەری
بەندەیی تۆن بە نیگاه و بە ڕەم و جیلوەگەری

جیلوە لەو سەروە چ مەوزوونە دەڵێی نارەوەنە
خەندە بەو زارە چ شیرینە مەگەر گوڵشەکەری؟ 

عاشقی قامەتی تۆم کوشتەیی خەندەی دەمی تۆ
بەری باغی ئیرەمی یا گوڵی نەخلی شەجەری؟ 

غایب و حازری هەر لەحزە دەڵێی چاوی منی
ڕەوشەنی مەردوومی، یا عەینی سەوادی بەسەری؟ 

گوڵ بە خەندە پەرییە، قیبلە بە جیلوەی مەلەکە
شێت و دێوانەیی کردووم، چ مەلایک، چ پەری! 

بە تەلیسمی حەبەشیزادەوە سەرگەردانم
عاشقی خاڵم و دڵبەستەیی داوی کەمەری

وا دەگریێم بە زەلیلی لە غەمی گەردنی تۆ
ئاگری خستە دڵم ناڵەیی مورغی سەحەری

دەوری دوون هەر بە دڵی مونعیمی دوون دێ و دەگەڕێ
مەسەلی تورکییە: حیز حیزە تاپارسون، چغری

خەندەیی گوڵ سەبەبی جۆششی بارانە بەڵێ
چونکە تۆ پێدەکەنی بۆیە وەفایی دەگری