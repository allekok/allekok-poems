شاعیر: وەفایی
کتێب: دیوانی وەفایی
سەرناو: ئەرێ ئەی زولفەکەت سەر تا قەدەم هەر حەلقە و بەندە

ئەرێ ئەی زولفەکەت سەر تا قەدەم هەر حەلقە و بەندە
چ داوێکە کە هەر داوێکی بەندی سەد خیرەدمەندە؟ 

کە تۆ هاتی بە گوڵشەندا لە شەرمی زولف و ڕووی تۆ بوون
وەنەوشە و گوڵ سەراسەر غەرقی خوێن، مات و سەر ئەفگەندە

خودایا ئەو جەمال و قامەتەی دوورکەی لە چاوی بەد
درەختی گوڵ لە نارنج و گوڵ و بادامی پەیوەندە

کوتم: قوربان زەدەی چاوم! شیفای دەردم چییە بیدە؟ 
دەمی خۆی کردە غونچە و پێکەنی فەرمووی: کە گوڵقەندە

بە خەتتێکی شکستەی زولفی ڕێحانی لە سەر عاریز
لە مەعنای ئاتەش ئەم تۆمارە شەرحی زەند و پازەندە

لە عیشقی تۆ هیلاکی ئەو دڵەی دێوانە دوو چت بوون: 
وەک ئاهوو چاوڕەش و وەک غونچە زاری پڕ شەکەرخەندە

لە ژێر باری غەمی زولفی خەتی هات و ڕەهای کردم
ئیلاهی قەت جەوانمەردان نەکەی داماو و دەرمەندە

وەفایی هەرچی بێ، ئاخر، هیلاکی چاوەکەی خۆتە
بە چاوی سووکی مەنواڕێ، مەڵێ: مەیخوارە و ڕەندە