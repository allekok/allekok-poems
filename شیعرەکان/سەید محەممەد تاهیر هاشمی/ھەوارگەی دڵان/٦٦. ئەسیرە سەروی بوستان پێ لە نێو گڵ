شاعیر: سەید محەممەد تاهیر هاشمی
کتێب: ھەوارگەی دڵان
سەرناو: ئەسیرە سەروی بوستان پێ لە نێو گڵ
لەبارەی شیعر: وەرگیراو لە غەزەڵی موحتەشەم

ئەسیرە سەروی بوستان پێ لەنێو گڵ
بەڵام سەروی ڕەوانم پێ لەنێو دڵ

کە چاو ئەو ڕوومەتەی دی، پێی وتم عەقڵ: 
دە بگرە قەدری کات و بەختی موقبڵ

دڵم مەشکێنن ئەی یاران بە واتە
بە دەریا تیر دەهاوێژن چ حاسڵ

ئەمن وا غەرقی گێژاوەی جەفا مام
ئەمن فەوتاوم و دوژمن کەوتە ساحل

لەکوێ هاوزۆری شەوقە سەبری بێ هێز
لەگەڵ عیشقا تەقالای عەقڵە باتڵ

مەڵێن عاشق نە بیری ما و نە ئارام
ئەوەی بێ عیشقە: گێلە، شێتە، غافڵ

دەبینی پیاوی تینوو چۆنە بۆ ئاو
وەهایە گیان بە ئەو ئازیزە مایڵ

هەتاکوو بیری تۆ ماڵ و جەماڵە
لە ڕێگەی عیشقدا ناگەیتە مەنزڵ

دەگریا عاشقێکی زار و دەیوت: 
ئەمە گیان و سەرم، گەر یارە قاتڵ

لەکن خاوەندڵان تاهیر هەموو خەڵک
وەکوو مەجنوونن و مەجنوونە ئاقڵ