شاعیر: سەید محەممەد تاهیر هاشمی
کتێب: ھەوارگەی دڵان
سەرناو: دڵا تا کەی لە بیری چاوی مەست و لێوی مەیگوونی

دڵا تا کەی لە بیری چاوی مەست و لێوی مەیگوونی
بەسە ئیتواری فەرهادی، بەسە ئەخلاقی مەجنوونی

بەسەر نێشی بژانگت بێستوونێ گەر لەبن بێنی
وە یا پڕ کەی لە وەحشی .. وڵاتی نەجد و دەشت و هاموونی

ئەگەر لات و گەدای کووچەی هەژاری و بێنەوای دەوری
ئەگەر سیددیقی ساحیب شەوکەت و بەختی هومایوونی

هەناسەت گەر لەبن بێنێ ڕەی و ئەلبوزی زۆر بەرزی
وە یا فرمێسکی تۆ داگیر بکا خاڕەزم و جەیجوونی

ئەگەر شیعرت کەساد کا بەیتی نالی و کوردی و مەحوی
ئەگەر کانی فەساحەت، بەحری مەعنا، هەوری مەزموونی

هەژار و ناموراد و دوور لە دین و دانش و هۆشی
خزاو و بەشخوراو و بێ دەس و مسکین و مەفتوونی

مەزاجت تێکچووە هێندە مەزاجە حاسڵی ژینت
کەلامت لا کە ماڵە هێندە کەچڕەفتار و واروونی

هەناسەت بۆپڕووزی عالەمی داگرتووە و پەستی
لە تاڵەت شوعلە هەر تا ئاسمان ڕۆییشتووە و دوونی

بەڕاستی قامەتی ئیخلاس و سیدقت عەینی وەک ئەلفە
کەچی بۆ سادی عەینی مەهڕووخان وەک لام و وەک نوونی

بەهاری نەوجوانیت تێپەڕی و زستانی پیریت هات
کەچی بۆ کاری عوقبا لێڵی و بۆ دەهری دوون ڕوونی

بە یەک خەندە و نیگا شیرین، بە یەک عیشوە و جەفا تاڵی
بە یەک ناز و سەفا سوێری بە یەک غەمزە و هەرا توونی

بە نادانی بەسەرچوو عومری تۆ و نەتزانی نادانی
بنی توونی نەفامی جێتە، لای خۆت وەک فەلاتوونی

دەروونت دەفتەری زووخاو و داخ و دەردی هیجرانە
وەکوو لالە دەروون داخی، وەکوو غونچە جگەرخوونی

لە ئافاتی مەجازی تێپەڕە گەر بازی تەحقیقی
هەتا کەی کۆتری پێچوو خەمی ئەدواری گەردوونی

بەبێ چوون و چرا تاهیر مەکانت ئەوجی عولیایە
ئەگەر وەک پاکبازان دڵ بە یادی زاتی بێچوونی