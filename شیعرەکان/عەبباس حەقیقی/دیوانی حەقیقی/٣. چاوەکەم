شاعیر: عەبباس حەقیقی
کتێب: دیوانی حەقیقی
سەرناو: چاوەکەم
لەبارەی شیعر: نووسین: کەماڵ ڕەحمانی - مامۆستا عەبباس حەقیقی، دیوانی حەقیقی، چاپی دووەم (١٣٦٧ کـ . هـ)، لاپەڕە ٧٧.

دڵم ماتى خەمى هيجرانی تۆيە
نەخۆشى دەردى بێ دەرمانى تۆيه
 
ئەوا عومرێكه چاوم، چاوەکانم
خەریکی شیوەن و گریانی تۆيه

برينم كارییه جەرگم بڕاوە
ئەويش كارى برۆ و موژگانی تۆیه

دڵى بردم نيگای چاوی خومارت
يەکه و گیراوی دوو مەستانی تۆيه

به قانوون حورمەتى ميوانى فەرزە
مەڕەنجێنە دڵم، ميوانى تۆيه

تەوافى خاڵى تۆ بۆ من حەڵاڵە
دڵم فيديه و سەرم قوربانى تۆيه

قيامى قامەتت قامى قیامەت
تەرازووی چاوەکەم میزانی تۆيه

هەواڵى ڕۆژی مەحشەر گەر دەپرسی
خەبەر دەستی من و دامانی تۆیه

ئەگەر پەیمانەکەی دەستت شکاندم
دڵم مەشکێنه هاوپەیمانی تۆيه

ئەتۆ سووچت نەبوو چاوت منی کوشت
مەفەرموو چاوەکەم تاوانی تۆيه

بە ئيمانم هەتا مردن "حەقیقی"
بەه‍يواى دينى چاوی جوانی تۆیه