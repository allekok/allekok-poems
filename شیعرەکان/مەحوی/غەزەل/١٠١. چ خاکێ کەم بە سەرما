شاعیر: مەحوی
کتێب: غەزەل
سەرناو: چ خاکێ کەم بە سەرما

چ خاکێ کەم بە سەرما، مامەوە تاک
بە لێو ئاه و، بە چاو ئەشک و، بە سەر خاک

بە دوویا وێڵم و ئەشکم دەپرسێ
لە هەر دار و دیارێ أین سلماک؟ 

جگەر دەبڕێ، دڵ ئەڕفێنێت و دەڕوا
چ بێ مروەت، چ بێ پەروا، چ بێ باک

کە کوژرا، شاهی عالی جاهی عیشقە
هەتا سەیدت نەکەن ناگەیتە فیتراک

بە خەنجەر دڵمی لەت لەت کرد کە بێ ئۆف
وتی: خۆ وا خراپ و دڵ وەها چاک! 

نیساری خاکی ڕێگەت جانە، فەرمووی: 
چه نسبت خاک را با عالم پاک

گوڵاو و ئاگراوە بادە ئەمشەو
تەرەبناکە مەی و ساقی غەزەبناک

وتم: عیشق ئاگری گرتە وجوودم
وتی: هەر بابەتی سووتانە خاشاک

لە دڵدا خەڵق و خوا بوو، فایدەی چی
کە دەم پڕ بێ لە ایّاک و ایّاک

دەزانی جیفەیە دنیا، دە حەیفە
وەکوو سەگ ئەم شەڕ و شۆڕە لە سەر لاک

خودا! تۆ لاگری لەو لاکە مەحوی
بە جاهی پادشاهی تەختی لولاک