شاعیر: مەحوی
کتێب: غەزەل
سەرناو: ئەسیر و سەیدی قەیدی کەید

ئەسیر و سەیدی قەیدی کەید و شەیدی نەفسی ئەممارەم
لە دەست ئەم مارە بەدچارە، چیە چارم، خودا چارەم! 

لە حەفتا تێپەڕیم و حەفتەیەک بۆ دین و بۆ دنیا
بە کاری خۆم و کاری کەس نەهاتم، وەی چ بێکارەم! 

چ خۆش وەقتێ بوو ئەو وەقتەم لە گۆشەی بێکەسی دا بووم
وەکوو هایم لە دەشتی ناکەسی دا ئێستە ئاوارەم

بە ناخوون سورەتی یارم سەفحەی سینە نووسیوە
لە حەشرا وەقتی نەشری نامە کردن، منم و سیپارەم

سەراپامی بەر ئەشکەنجەی عوقووبەت گرتووە دەوران
لە بەر بێدەستییە وا تێ دەگەن خەڵقی کە بێچارەم

لە جەیبمدا ئەگەر یەک پارە شک نابەم، چ پەروامە
خودا گەر قابیلی دیبم هەتا سەر جەیبی سەد پارەم

نە شەیتان و نە دەوران و نە خزمانم بە من ناکەن
ئەوی نەفسی خەسیسم مەحویا کردوویە دەربارەم