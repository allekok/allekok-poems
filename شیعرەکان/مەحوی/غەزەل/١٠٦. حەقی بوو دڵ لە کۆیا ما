شاعیر: مەحوی
کتێب: غەزەل
سەرناو: حەقی بوو دڵ لە کۆیا ما

حەقی بوو دڵ لە کۆیا ما بە سینەی ئێمە ناڕازی
کە عاسی قەسری خولدی دی بە جێ ئەڵحەد نەما ڕازی

چووە چوو، خۆ نەهات و نادیارە، حاڵە ماڵت بێ
بەس ئەم نەقدە بکە سەرفی غەمی موستەقبەل و مازی

ببینن گەر لە ساقی ناز و عیشوێک، ئێمە دەیبینین
بە مەی نۆشی دەدەن فتوا بە مەستی موفتی و قازی

لە نان و ئاو ئەوا ئیمساکییە مردووش، ئەرێ زاهید
چ عوجبێکە، ئەمەندە بۆ دەنازی تۆ بە مورتازی

قسە و باست لە عیرفانە، کە چی دنیایە مەنزوورت
لە عینوانی جەواهیر جۆییایی و ڕوو لە ئەعرازی

قسە گەر عیقدی گەوهەر بێ، غەرەز دەیکا بە خەرموهرە
چ تەسیرێ لە وەعزتدایە واعیز، وا پڕە ئەغرازی! 

مەبە مەحوی بە ڕووپێدانی یاری عیشوەگەر مەغروور
وەکوو دنیا سەباتێکی نییە ئیقبال و ئعیرازی