شاعیر: مەحوی
کتێب: غەزەل
سەرناو: تۆ نەبی مەلجەئی من بی

تۆ نەبی مەلجەئی من بی، ئەبەدەن نیمە مەلاز
لەو دەرە بێت و دەرم کەیی، بە خودا نیمە مەلاز

قاپی و بابی کەسێکی کە نیشانم دە، بچم، 
غەیری قاپی کەرەم و بابی عەتا نیمە مەلاز

تەمی غەم عالەمی داگرتووە، بێ مەعوا بووم
بەر دەری مەیکەدەیە و بەس، لەوەلا نیمە مەلاز

بەم هەموو تیرەوە، دڵ سینەمی دی، ئەو شێرە
لەرزی هاتێ، وتی: ئەم بێشە نەما نیمە مەلاز

بەختە، زاهید کە بەهەشتی بووەتە مەئوا، من
غەیری بیتُ الحَزَنی دەرد و جەفا نیمە مەلاز

شوکری حەق بەر دەری هەر فەقرە ئیقامەتگاهم
بەر دەر و باری نە سوڵتان و نە شا نیمە مەلاز

بەڵکە لەو ڕێیەوە من پەی بەمە عیمرانی بەقا
مەحویا غەیری خەراباتی فەنا نیمە مەلاز