شاعیر: مەحوی
کتێب: غەزەل
سەرناو: لە دنیادا دڵ ئارامێک و ئارامی دڵێکم بوو

لە دنیادا دڵ ئارامێک و ئارامی دڵێکم بوو
بە جارێ ماڵی وێرانم، ئەمیشم چوو، ئەویشم چوو

خوێنی دڵ لە بەر چاوم نەبێ تا کەی ڕەوان ئاخر! 
ئەوا ڕۆیی لە بەر چاوم ئەوی ڕۆحی ڕەوانم بوو

چ حاڵە! قوڕبەسەر حەتتا بە حاڵم پێکەنینی دێ
بە دەست ئەتواری تۆوە قوڕبەسەر خۆم، ئەی دڵەی بەدخوو

دڵ و دڵبەر لە یەک بەدخووترن، سا من خودا چ بکەم؟ 
فلا المحبُوبُ یرثی لی، و لا القلبُ الشّجى یسلُو

لە ڕۆژێکی کە ئەو گوفتار تووتی کەبک ڕەفتارە
لە من غایب بووە، هەر ناڵەمە وەک کۆتری حاقوو

چ ڕۆحێ کوشتەی ئەو باڵایە، قومری داری تۆبایە
فیا طُوبى لقوم فی سبیل الحُب هم ماتُوا

لە دووری ئەو کوڕە فرسەتتە با زوو بمری ئەی مەحوی! 
مەبادا بێتەوە بۆ کوشتنی تۆ ڕەنجە کا بازوو