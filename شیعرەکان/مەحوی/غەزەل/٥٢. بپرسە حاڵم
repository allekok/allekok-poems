شاعیر: مەحوی
کتێب: غەزەل
سەرناو: بپرسە حاڵم

بپرسە حاڵم، ئیهمالی وەفا بەس
بترسە تۆ لە حەق، جەور و جەفا بەس

بە کامی غەیر و بێگانە، برالە! 
بەری بوونت لە یار و ئاشنا بەس

ئیلاهی بێ بەڵا بێ نەخلی باڵات
بەری بۆ من بەڵا بوو، هەر بەڵا بەس

نزیکە مردنت ئەی پیرەزاهید
وەرە با تۆبە کەین، ئیتر ڕیا بەس

خودا ئەم دەردی عیشقەم لێ نەکا کەم
هەتا هەم بەس لە باتی هەر دەوا بەس

ئەوی ئەو وێڵییە بورجی زەمینە
دە بەس بڕوا مەسیحا بۆ سەما، بەس

لە سەر تێپەڕ بووە خوێناوی جەرگم
بە سەرما بێنە، ئەی دڵ، ماجەرا بەس

کە من دڵ پڕ کەدەرم و لێڵە عەیشم
لە کن من بەس بکەن باسی سەفا، بەس

کە نادا مەحویا دادێ بە حاڵت
بەسی بێ داد و ئاه و ناڵە، با بەس