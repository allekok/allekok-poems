شاعیر: مەحوی
کتێب: غەزەل
سەرناو: ئەو سەروی نازە تەوسەنی هێنایە

ئەو سەروی نازە تەوسەنی هێنایە تاز و تەک
هەستا قیامەت و فەلەک ئەستوونییە گەرەک

ئەی دڵ بناڵە، ساز بدە چەنگی بەزمی عیشق
مەی خوێنی جەرگە، ناڵەیی مەحزوونییە گەرەک

ئەمڕۆ لە کن زەمانە هونەر بۆتە قەشمەری
شێری ژیانی بۆ چیە، مەیموونییە گەرەک! 

فیترەت بڵند و پایە بڵندم نەدی، بە گوێش
گەردوون ئەوەندە دوونە کە هەر دوونییە گەرەک

تینوو بە خوێنی عاشقە، ئەی دڵ! ببە بە خوێن
ئەو لێوە، مژدە بێ، دڵی پڕخوونییە گەرەک

قوم هەر دەبێ لە خوێنی بگەردا بە ئاهەوە
ئەو مەستی غەفڵەتە لەبی مەیگوونییە گەرەک

دلبەر عەجەب نییە دڵی مەحوی بە دڵ کە برد
ئەسکەندەری زەمانە فلاتوونییە گەرەک