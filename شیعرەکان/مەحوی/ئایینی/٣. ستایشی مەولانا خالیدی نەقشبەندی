شاعیر: مەحوی
کتێب: ئایینی
سەرناو: ستایشی مەولانا خالیدی نەقشبەندی

دڵم ئەمشەو نەخۆشی نیسبەتی چاوێکی بیمارە
جگەر غەڵتانی خوێنی حەسرەتی لێوێکی خوونخوارە

سەرم شێواوی شێوەی فیتنە هەڵگیرسێنی شۆخێکە
حەواسم تەفرەقەی عیشوەی دڵ ئاشووبێکی عەییارە

خەیاڵی زوڵفی دەرناچێ لە دڵ تا دەرنەچێ ڕۆحم
سپێراوە خەزێنەی بەختی ئێمە بەو سیا مارە

لە شینی فیرقەتی ئەودا ئەوەندە ئەشکی سوورم ڕیت
بە دەوری جێگەما تا بڕ دەکاتن دیدە، گوڵزارە

لە بۆ سەیرانی باغ و سەبزە تەکلیفم مەکەن یاران
کە سەبزە و گوڵ لە چاوم دا بەبێ ئەو هەر خەس و خارە

نەمامی قامەتی پەروەردەی ئاوی دیدەکەی من بوو
کەچی گوڵچینی باغی وەسڵی ئەو ئێستاکە ئەغیارە

بە دەردی خۆمەوە گەر گۆشەیەک دەگرم بە بێ دەنگی
بە لاما دێ بە خەشم و ڕق دەڵێ: خۆ نەقشی دیوارە

کە دێم ئیزهاری شۆر و شینی دڵ کەم، بەڵکی ڕەحمێ کا
بە خەندە دێ دەڵێ: خۆڵی بە سەردا بێژن ئەم هارە

وتم با بەس وجوودی بێ وجوودم باری خاتر بێ
لەگەڵ دڵ گۆشەیێکم گرت، ئەوم بەردا بە یەکبارە

لە کونجی بێکەسیدا موددەیێکم بردە سەر، ئاخر
شەوێ دڵ کەوتە بەحسی بێ وەفایی ئەو ستەمکارە

وتم: ئەی دڵ لە دولبەر شەکوەکردن حەیفە، دڵ دەیوت:
ئەمە بۆ دولبەرێکی دڵنەوازە، ئەو دڵ ئازارە

وتم: خۆشە بە ئوممێدی وەفا جەور و جەفا، دەیوت:
بە سەر چوو عومرم و نەمدی وەفایەک لەو جەفاکارە

وتم: پەنهانییە دەرحەق بە عاشق لوتفی مەعشووقان
وتی: ئەو زاهیر و باتین لە زومرەی ئێمە بێزارە

وەگەرنا، دەفعەیەک لەم بەینە بۆ دەفعی گلە دەیوت
هەواڵێکی بپرسن، چۆنە ئەو مەزڵوومی بێچارە؟

لە پڕ بایەک لەگەڵ بۆی ئاشنا هات و وتی: مەحوی!
بەشارەت بێ کە ئیقباڵت موبارەک، تالعت یارە

کە هاتم، شۆخەکەی غارەتگەری دین و دڵت دەیوت:
بپرسە حاڵی ئەو سەودازەدەی بەدبەختی ئاوارە

دەبێ بێ ئافتابی ڕوومەت و سوبحی جەبینی من
چ فەرقێکی ببێ ڕۆژی لە شەو، سوبحی لە ئێوارە!

وتم: وا سەرفەرازت کردم، ئەمجا سا دەخیلت بم
لە باتی من، سەبا، تۆ دەچیەوە عەرزی کە ئەمجارە

ئەگەرچی مودەیێکە من لە زوڵمانی سیابەختی
ونە زەڕڕەی وجوودم، ڕۆژی ڕووناکم شەوی تارە

لە فەیزی ناوی مەولانا ضیاءالدینەوە ئێستە
هەموو ڕۆژە شەوم، قەترەی وجوودم بەحری ئەنوارە

هەتا ئەو ناوە پاکەم کردە زیکر و فیکری ڕۆژ و شەو
هەناسەم بۆنی میسکی گرتووە، لێوم شەکەربارە

بە یومنی ئەو، بەهارە پاییز و زستان و هاوینم
کە هەر گاهێ بکەم بەحسی لە دەورم گوڵ بە خەروارە

بە ئیخلاسی ئەوم ئاوێنەکەی دڵ وا جەلا داوە
کە چیهرەی شاهیدی مەقسوودمی تێدا نموودارە

جەمالی ڕابیتەی، وا دڵبەرە، بەختی خەواڵووشم
بە ئوممێدی تەماشایەک هەمیشە چاوی بێدارە