شاعیر: سەردار جاف
کتێب: ئێوارانە
سەرناو: ئێوارانه ٧
لەبارەی شیعر: نووسین: گۆچه ر

عەيامێکە ئێوارانە بەر بۆتە وێزەم و دەمخوا
دەستی پێکەنينەکانت دەگرم و پياسەيەک بە نێو کاوڵاشی لەش و ناخما دەکەين
بە نێو گوژمی تاريکی شەوا
گەڕانێکی سەرەتاتکێیانە ديوەخانە ساراييەکەمان دەکەين
تۆ بە خۆت سيخناخم دەکەی
قريوەکانت بەرائەتێکن تک تک سيحری چاوچاوێنی لێ دەتکێ
پەنجەم ئاڵاندووە بە تاڵ تاڵی قژی سێبەرەکەتا
کەمێک لەو ديو مانگەوە يەکتر دەدۆزينەوە
خەون بە ماجی جريوەی چۆلەکەکانی گوێسەبانەی ماڵەکەتانەوە دەبينم
شەو نييە بە پاچێکەوە بەر نەبووبيتە رۆشناييە پەروانەييە ئاوييەکانم و بە بسکی تۆوە هەڕەشە ئامێز نەبووبم
دەمێک نييە
لە چەوەرێ و زيخەڵانی گوێ چەمی رۆخانە لێک دابڕاوين
تۆ شيرينی گريانەکانت دەبەخشييەوە منيش نانی پرسە
هەردوو لە نێو شەمەندەفەرێکين
تاپۆی دوا وێستگەمان لە تەنگەی باخەڵناوە
ئەوانيش زۆرن و ئيرەیی دەبەن، ئاخۆ کەنگێ دووکەڵی رەش لە فارگۆنەکەمانەوە هەڵسێ
کەچی ئێمە بە بەرگێکی سپييەوە غلۆر بووينەوە
چاوەکانم مەلۆتکەيەکن و بە قامەتی سپی رەنگت هەڵدەزنێ
بە تاڵێکی پرچتەوە دەبێتە شەونم و سينگت پڕپڕ دەکا لە دەفرە لێوم
کەچی دەرياچەکەی ئەوديوی باشماغ گۆمێکی بێ مروەتی دەنوێنێ
من ” ئووس ” دەکەمە ژوانێک و دەمکێڵێ و هەنسکەباوی فرمێسکيم بەرەژانێکە و هاوێربوونێکی نوێی لێ دەزێ
خاوبوونەوە دەبێتە رۆحێک و ئەسپاردەی کاتژمێرەکانی دوای نيوەشەو دەبێ
بە تەک نيگاکانتەوە
چۆڕی خوماری ئەم دەمانە دەبنە بزەو خەندەيەک و لە خەرەندی لێوەکانمەوە دادەکەوێ
بۆنی جووتبوونی لێ دێ
نازانم حەرفەکانی لە ميلی کيلۆمەترەکەدا دەبينم يا لە ترپەی هەنگاوەکانما شێلانی شەبەنگی شەبەيخونی شەختەيەکی شەوارەييە و شەويقمە کە شەهلەوەنديم بۆ دێنێتەوە
بيرت نەچی تۆ هەر خۆشەويسترين کەسمی کەسەکەم