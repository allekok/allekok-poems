شاعیر: سەردار جاف
کتێب: ئێوارانە
سەرناو: ئێوارانە ١٤
لەبارەی شیعر: نووسین: کۆچه ر

ئەم ئێوارە
سمۆرەيەک بە جوڵە لاسارەکانی زەردەی خۆرەتاوی دەشاردەوە
شەرمی لە گەڵا دەکرد و دەخزايە کونە دارێکی کۆن و
هەر وەک جاران گوێزی دەبردەوە
لە پێپليکانەکانی واتسابەوە
لەنجە نهێنييەکانی جاڕدەدا و
کلکی تەپوتۆزێکی غوباری و تەمتوومانی بە ژوورە کريستاڵييەکە
تەخشاند بوو
پەنجە لەنجە و سەماکەرەی دوێنێ
تابلۆيەکی لە رەنگی خۆی و ناوی من نەخشاندبوو
کەچی سمۆرە تابلۆيەکی دی کێشا
من و ئەو و مەلەکشا وەک ئەوەی تخوبەکان بسڕينەوە
جوانتر لە خەياڵەکانی نيشتيمان و
مەستتر لە پێکێکی مەی و
هێمنتر لە ژاوەژاوە ساقی و
ناسکتر لە پياڵەيک شەرابی ئيشق
ئەو تخوبە دەڕزێنين بە مەيلی رەقيب بێ
هەر دێينەوە بۆ نيشتيمان و لە سابڵاغەوە سەدای هەولێر هەولێر لە دەڵالەکانی تەرميناڵەوە دەبيسين
دێينەوە و سمۆرەکەيش دێنينەوە
با وەرينی گەڵا رۆمانسييەکان بژمێرێ
چۆن گيڵ بووين و لە مانای ئيشق غافڵ بووين
نەمانزانی چەمەکان بە ئاوێتەبوونەوە جوانتر دەبن
سمۆرە کلکە لەقێييەکی زەردباويمان نيشان دەدا
بەدەم هەڵبەز و دابەز و چەتوونييەوە
تابلۆ مەحفوزەکە وێنا دەکا
وێنايەک تۆفان و کڕێوە و زريانەکان
توانای مەحوو کردنيان نييە
بە بارتەقای لەقينێ
هێزيان نابێ و ناگەنە دامەنی دوعايەکی خۆرئاوابوونی من و دايکم
نوێژەکانی ئەو دەبنە کێوێک و تابلۆکە لە زێر دەکێشێ
دەبێتە کتێبێکی پيرۆز و بۆ هەتاهەتاييە دەمێنێ
هێز لە چاوی رێبوارانە
هەموو ئێوارەيەک
ئەم تابلۆ بۆ مناڵەکانی گەڕەک دەگێڕنەوە و رۆحی ئێمە دەنوێنێ
دەزانی خۆشم دەوێی خۆشەويسترين کەسم