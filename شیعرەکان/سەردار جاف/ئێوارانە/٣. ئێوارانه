شاعیر: سەردار جاف
کتێب: ئێوارانە
سەرناو: ئێوارانه
لەبارەی شیعر: ١٤-٠٥-٢٠٢٣ - نووسین: کۆچه ر - سەرچاوە: https://dengekan.info/archives/41794

تێشووی ديققە, تيشکی نيگا, دەشێوێنێ ئەندێشەی چاو
لە ديدەتا دەسکنێم و دڵ زەليلە لە بێشەی چاو

شنەی سۆمات بە خەمزەوە وا غەمڵيوە لە ئاستۆنما
زبان هەودا و هەوتاشييە، هەدادانمە* بۆ گۆشەی چاو

بەس بە تيڕۆژی نيگاکەت تيغ تيغ بکە نەزەربازيم
رۆچووی باڵاتە هەستی من خليسکامە نێو کێشەی چاو

شەپۆلی گۆمی لوونسەيە* يا لەرەی پێڵوی خۆشی هێن
نيگام وەبەر کافرمان* دە، هەر پڕ ئازارە رێشەی چاو

پشتم کۆم و روانين کز، چەمی بازت گڕنايەکە
ژانداری ئاوێزانت و راموسانم بە چەشەی چاو

کەنگێ نيگات دێتە دەنگ و ئاهێ بە سۆماما دەکا
خۆ من وێرانەی تيلەتم حاڵ شێواوم لە پرشەی چاو

ژوانی ژان، کۆڵێ خەم و ئەشک وناسۆريم بۆت ڕێژا
سارا جێمە شەهلا رێمە، ئەوەيش رۆحمە پراشەی چاو

شەوبينينی چاوەکانت ئەوينمی گڕ دايەوە
پۆشينی روو لە رۆژگاران هەر دەخزێنێ تڵيشەی چاو

حونجە دێڕی چاو و برۆت، خامە و بيرم يەخسير دەکا
شەڕانگێزيم مەيلی ئيشقە، کە لا دەبا رووپۆشەی چاو

لە بن ساباتی هەورێکا بارانی نيگات دەبارێ
ئاقيبەت هەر نوقمم دەکەی لە ناو تەليسمی شووشەی چاو

ديققە: لێرە بە مانای ئيشق دێت
ئاستۆن: بەردەرگا
هەودا: تاڵ، داو، چەند وشەيەک بە يەک هەناسە دەگوترێ
هەوتاش: سەرۆکی ئێشکگران
هەدادان: داسەکنين، ئارامگرتن
لوونسە: گۆمێکە لە شارۆچکەی فايخن لە نێدرلاند
کافرمان: گوێزان، موس