شاعیر: سەردار جاف
کتێب: شیعرەکانی تر
سەرناو: سەفەر
لەبارەی شیعر: نووسین: کۆچه ر

هه‌واری تریفه‌ی ئولفه‌ت
ڕسته‌ی مرواری گۆرانی گواره‌ت بچڕه‌
له‌ دامێنی هه‌وره‌وه‌ تۆ دابارێ به‌ سه‌ر جه‌سته‌ما
ئه‌ی په‌روینه‌ كه‌مانجه‌ژه‌نه‌كه‌ی ئه‌وین
به‌ سه‌ر شه‌پۆلی ژێیه‌كان
غلۆربه‌وه‌
رۆح به‌ قوڵپی قاقای پێكه‌نین بسپێره‌
باتێر ماچبارانی بكا و
كلوه‌ به‌فر ئاسای به‌هار
تك تك بڕژێ به‌ نێو چه‌می پڕ له‌ لرفه‌م
حه‌زی سه‌ر شێتم ته‌ڕكه‌وه‌
كه‌نگێ دڵت
سپێتی خۆی لوولدایه‌وه‌
شه‌وێكی پڕ نووری هه‌ڵكرد
ئه‌و ده‌مانه‌ ……….
سه‌وزاییه‌كانی نێو ناخم
قرچه‌ی سووتان دایده‌گرێت و
له‌ به‌ر ڕچینی زستانێ
به‌ ته‌لانی هه‌لاجه‌وه‌
كپ ده‌بێت و ده‌بڕێته‌وه‌
ده‌سا ئه‌ی وێنای رووخساری نێو ئاوێنه‌
به‌ گه‌ڵای زه‌ردی خه‌زانت
شه‌رابی ته‌نیاییم قانگده‌
گڤه‌ی هه‌ڵچوونی مه‌ی نۆشیت
رووه‌ و ئاسمان بڵندكه‌وه‌
ئه‌ی هه‌ناسه‌ ونبووه‌كه‌ی
نێو وشه‌ی غه‌ریبستانم
ده‌می یاقووت
چاوی ماسی
بۆنی چرا
ره‌نگی خودا
ئاوێته‌ی سه‌ر تاڵه‌ ژێی كه‌مانجه‌كه‌ت كه‌
میلۆدی نوێ بڵێره‌وه‌
ڕسته‌ ناته‌واوه‌كانت
نابن به‌ سۆراغی ده‌نگێ
مه‌قامێك نامۆ له‌ شارا
له‌ سه‌نتڕاڵی ئۆسلۆوه‌ …….
مامۆستای مه‌قاماتی من
عه‌لی مه‌ردان
له‌ كنه‌ و سۆراغی قه‌لای ئه‌كیرشۆسه‌
تا قه‌تاری ئه‌ڵڵاوه‌یسی
به‌خانه‌ی ئۆپرا گه‌یه‌نێ
له‌و لایشه‌وه‌
مانگ رووناهی
له‌ بناری شینی گۆیژه‌وه‌ ڕنیووه‌
ئاوێزانی خه‌رمه‌نی ئای ئایه‌كه‌یه‌ و به‌سته‌ی ڕه‌شۆڵی بۆ ده‌ڵێ
حوسێن عه‌لی وا رووخساری
به‌ ئه‌كیرسیلڤا ته‌ڕ ده‌كا
له‌ رۆخی رووباره‌كه‌وه‌
گۆرانییه‌كه‌ی «باڵا گه‌ردانی چاوت بم …..»
به‌ ده‌م ڕێوه‌ بۆ ئاو ده‌چڕێ
ئاده‌ی تۆیش له‌و سه‌فه‌ره‌ شه‌رابیه‌تا
چۆڕێ ئاوی ئه‌كیر سیلڤا بنۆشێنه‌
بۆنی خونچه‌ی
دوا ته‌مه‌نمی هه‌ڵگرتووه‌
تۆیش وه‌كو من گوێچكه‌كانت پڕپڕ بكه‌
له‌ ئاوی شینی ئه‌و چه‌مه‌ و
لێوانلێو ڕه‌نگم هه‌ڵگره‌
ئه‌ی خه‌رامان ئه‌وه‌ چی بوو …….
رووبارێك ئاوم بۆ ڕشتی
تا قووله‌پێی رۆیشتنت ته‌ڕ بكات و
زوو بێیته‌وه‌
كه‌چی ماڵت لێ ونبووه‌ و نایه‌یه‌وه‌
ئه‌و ده‌مانه‌ی
كه‌من سه‌فه‌ری ڕێم ده‌كرد
دایكم ئاوی به‌ دووم ده‌ڕشت
زوو زوو بۆ لای ده‌هاتمه‌وه‌
له‌ ئامێزی میهره‌بانی ده‌نامه‌وه‌
ئه‌م سه‌فه‌ره‌ت بۆ ئه‌وه‌نه‌ بێ كۆتایه‌
مه‌گه‌ر نازانی ئه‌زیزم …
ژانی جه‌سته‌م نابڕێته‌وه‌
چاو له‌ ڕێگات
له‌ جێی شه‌ونم
بارانی فرمێسكی سوێرم
نابڕێته‌وه‌ و
له‌ سه‌فه‌ر و ئۆغرتایه‌