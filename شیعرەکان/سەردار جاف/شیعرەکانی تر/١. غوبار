شاعیر: سەردار جاف
کتێب: شیعرەکانی تر
سەرناو: غوبار
لەبارەی شیعر: نووسین: کۆچه ر

غوبارەکانی مەريوان
لە دڵی سەوزی سروشتا هەڵدەکەن و
ئافاتی جەستەی گڕگرتوون
بۆسەی کڵپەن گڕی دەدەن
هەناسەی گوڵ دەگوزەرێ
مزگێنی جەنگ جاڕ دەدات و
نمەی گەزۆ
بە حەوشەی خەم شەکراوی دابڕانێکە گڕی دەدەن
گريان لە غوبارەوە هاوێر دەبێ و
بە گەروو و تەنگەی نەسيمی ژين گڕ دەگرێ
ئەستێرە و تريفەی شەوێ
بە خەياڵی زرێبارا شەپۆل دەدا
کە ئەندێشە لە کەناری سپێدەوە، بە ئاگا دێ
ژوانی سەرە ڕێی نەورۆز
شيوەنێکە و دەگێڕدرێ
بە دەم قاوەيەکی کاپۆ
ژوانی تاڵ
ژوانێ کە ڕووی نەدابێ
بە کەمەری کراسی شينی غوربەتی دەشواتەوە
پياسەی دەم
دڵؤپە ڕۆخی ترپە سێو
بە سەر ژێی زرێبارا
بوخچە واڵاکانی ئاو
گرێ دەدا
نەبا بۆ ڕۆحی کڵۆمدان
بيباتەوە