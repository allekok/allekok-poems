شاعیر: سەردار جاف
کتێب: شیعرەکانی تر
سەرناو: خەزانێکی سەوز
لەبارەی شیعر: نووسین: کۆچه ر

له‌ تریفه‌ی چاوه‌كانتا
سێبه‌ری مانگ هه‌ڵده‌وه‌رێ و
خه‌زان بیناییم داده‌گرێ
له‌ تاڵ تاڵی پرچه‌كانتا
خۆر له‌ ئاوابوون یاخییه‌ و به‌رۆكی په‌نجه‌ ته‌زیو و لاساره‌كانم ده‌مرێنێ…..
له‌ قوبادی مه‌ركانه‌ی رووت
شه‌رابی ترێی گه‌نیووه‌ به‌ ڕه‌نگی خۆی ده‌مشواته‌وه‌
له‌ قامه‌تی باڵای پڕتا
هه‌نگوین له‌ كووره‌ی هه‌سته‌كان په‌نگ ده‌خۆن و بۆ ژانی ئیشق ده‌مباته‌وه‌
له‌ سپێتی تیشكی نیگات
ئه‌وا هه‌نار له‌ گوڵه‌وه‌چنێی تریفه‌ی مانگه‌ شه‌وه‌
سۆماكانم ته‌ڕته‌ڕ ده‌كا
ئاسۆی سوور بۆته‌ كراسی ته‌مه‌نم و
زێڕینی پرچت رۆژی رووناه و
به‌ تاریكیش قامكه‌كانم گه‌رم نابنه‌وه‌
ئه‌وه‌ حه‌زره‌تی جوانییه‌، لێو و ئه‌وك و هه‌ست و رۆح و چاو پڕ ده‌كا
هه‌ناسه‌ شه‌رمگرتووه‌
نه‌با خه‌رمه‌نی رووی مه‌هت زوو بێته‌ گۆ
ژاری گه‌ردی خۆی بڕێژێ و
ئه‌ستێره‌ی جوانی رووخسارتی پێ بروشێ
ئاسمان لۆكه‌ ده‌بارێنێ
به‌ سه‌ر ده‌فه‌ی میوه‌كانی گۆزه‌ی پڕ شه‌رابی كه‌نوو
غلۆر غلۆر ده‌بنه‌وه‌ و
دڵ یه‌ك لێدانێكی هه‌یه‌ و
تامی ڕه‌زێكی شیرینی پێ ده‌به‌خشێ
تنۆك تنۆك
هه‌نار به‌رچنه‌ی باڵا
بزه‌یه‌كی پڕ ژانه‌ سوێ به‌ ته‌وێڵی هه‌نسك ئاڵاو
له‌ گاشه‌ به‌ردی به‌ر ده‌رگای شارا كڕنووشی بۆ ده‌با
دڵۆپ دڵۆپ
گێلاسه‌ سوور
رۆحه‌ ره‌نگ جگه‌رییه‌كه‌ ئاوپرژێن ده‌كا و
له‌ قه‌تاره‌ی كاروانسه‌را
چمكی له‌چكی جوانیت ده‌با
تۆ چۆڕاوگه‌ی شه‌رابی ڕه‌شی زه‌نوێری
یا ئاو هه‌ناری گوڵاویی
ده‌ڕژێیه‌ سه‌ر لێوانمه‌وه‌
به‌ سه‌ر ته‌مه‌نی ئیشقما، گه‌ڵاگه‌ڵای گوڵوه‌ریوی
ده‌بییه‌ مشكی
یا هه‌وری ڕه‌نگاو ڕه‌نگی به‌ سه‌ر شانمه‌وه‌