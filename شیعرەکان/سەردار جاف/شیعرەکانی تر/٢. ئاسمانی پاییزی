شاعیر: سەردار جاف
کتێب: شیعرەکانی تر
سەرناو: ئاسمانی پاییزی
لەبارەی شیعر: نووسین: کۆچه ر

پاییز كه‌شكۆڵی ئافاتیم لێ ده‌به‌ستێ
خه‌م له‌ ئاقاره‌وه‌ دێت و
رووه‌و ترۆپك و قوڵایی سه‌خته‌نی ئه‌وینم ده‌با
تنۆك تنۆك ڕێم پێ ده‌گرێ و بۆ جه‌سته‌ما
ڕۆنیشتووه‌
پاییز له‌ ئاسمانی خۆیا
له‌ ئاستما كڕنوش ده‌با و
له‌ نێو شینا دڵم هه‌ر شین ده‌كاته‌وه‌
نوقمی زه‌رده‌گه‌ڵای خه‌م و شه‌ونمێكی ده‌م سپێده‌م
كه‌ نه‌یتوانی خه‌نده‌كانی جه‌سته‌ی برینم ماچ بكا
منی له‌ سه‌یوانی ئه‌رخه‌وانیدا
له‌ زه‌مه‌نی غوربه‌تییا جێهێشتووه‌
ئه‌ی خودایه‌ ….
ئاوی هه‌ناری ده‌م حه‌وا بڕژێنه‌ به‌ سه‌ر ژیلوانی ته‌مه‌نمدا
په‌رته‌وازه‌ی چاوه‌ نافوره‌كانمی كه‌
ده‌با شه‌وچره‌ی ئه‌و چراتۆڕه‌ی ماهم به‌ ئه‌وینم
ئولفه‌ت بگرێ
له‌ میتۆدی
كولبه‌یه‌كی قاوه‌ تاڵه‌كانی ته‌مه‌ن، نه‌ی ده‌ژه‌نم
خۆ تۆ چه‌شه‌ی ژه‌هرم ده‌كه‌ی، ئولفه‌تگری چركه‌كانی كاتژمێرمی
سه‌رخه‌وێكی كه‌ساسی خۆم ده‌شكێنم و
ده‌تۆیش ڕێ به‌و دڵه‌ت بده‌
له‌ نێو هه‌ناسه‌ی هه‌ستما
هێور هێور تێمدا بمرێ