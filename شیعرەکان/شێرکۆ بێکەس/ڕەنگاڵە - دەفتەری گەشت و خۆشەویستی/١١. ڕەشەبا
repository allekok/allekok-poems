شاعیر: شێرکۆ بێکەس
کتێب: ڕەنگاڵە - دەفتەری گەشت و خۆشەویستی
سەرناو: ڕەشەبا

- 1-بە «کەنفانی»م وت : 
وشەی باڵندەت لە بێشەی چڕی
ئەندێشەتەوە هاتۆتە دەرێ و
ئەوا ئێستاکە هەموو ئاسمان و
دەنگی هەتاوی تازە هەڵهاتووی
وڵاتی خۆری بەستۆتە باڵی و
لە چاوی خۆیدا
هەرچی سەرنجی شەپۆلەکانە
کۆی کردۆتەوە. 
جێگایەک نییە
کە جێی قەوارەی کۆچی وشەی تۆی
تێدا بێتەوە
زەمانێک نییە
کە خۆشەویستیی وشەی شەهیدتی
لە بیر چێتەوە! 
وشەی باڵندەت لەسەر درەختی
نامۆییی هەژار
هێلانە ئەکا و لەسەر چڵی گڕ ئەنیشێتەوە. 
کاتێکیش وشەی باڵندەت ئەفڕێ
سنورێک نییە لە هەڵفڕینیا
نەیسڕێتەوە! 
ئەویش پێی وتم: 
وشەی باڵندەم ئاوا بێ ئیتر
چۆن ماڵی ئەکرێ و ئەگیرێتەوە. 
چۆن ماڵی ئەکرێ و ئەگیرێتەوە! 

- 2-
لەناو شریخەی چەخماخەدا بوو
کە تۆوی دەنگم
کرد بەسەر کێڵگەی تەمی وشەوە
کاتێکیش وەرزی سەرهەڵدانی ئەو
هات بەپیرمەوە
بینیم پەڵە دەنگ
لە تەماشاتا سەوز ئەکاتەوە. 
لەتەماشاتا جۆگەلەی ڕستەم
ئاوێنەیەکە

لەبنی ڕوونیا ئەتخوێنێتەوە. 
لە تەماشاتا هەر برژانگێکت
ئەبێتە نووکی خامەی شاعیرێ و
لەسەر لاپەڕەی پێڵووی چاوانت
وەک هەزار هەڵبەست
ئەمنووسێتەوە و ئەمنووسێتەوە. 

- 3-
بەربەیان گریا
کاتێ گوێی لێ بوو
وا ڕەشەبایەک لە لەپی دەستی
زبر و تووڕەیا
گوڵی وشەیەک هەڵئەوەرێنێ و
بەرەو گۆڕیچکەی باپێچی ئەبا. 
گریان پێکەنی
کاتێ کە بینی
فرمێسکی وشەی
بەدڵی بەردا ئەچێتە خوارێ و
چرای ژوور سەری
چیا هەڵ ئەکا !