شاعیر: شێرکۆ بێکەس
کتێب: مێرگی زام مێرگی ھەتاو
سەرناو: گەڕانەوە

ئەم شەهیدانەی شەقڵاوەتەنها هەر لەهاویناندا
لەگەڵ هاتنەوەی شەمامە و
لەگەڵ دەرکەوتنی خێڵی گوڵەباخ و
گەڕانەوەی چاوەکانی دار گێلاسدا
سەر لە ئێمە ئەدەنەوە. 
تەنها هەر لەهاویناندا. 
کە دێنەوە
وەکووو قۆخ و سێوەلاسوورە و گوڵ هەنار
هەموو پێکەوە دێنەوە..
هەر لەدوور ڕا..
وەکوو بزەی گوڵ خەندەران
ئێمە ئەیانناسینەوە: 
باڵایان داری ژاڵەیە و
دەم و چاویان هێشوە ترێی سەر قوڵکەیە و
دەس و قاچیان لق و چڵی بەڵاڵووکە و
قژیان چیمەن! . 
شەهیدانی ناو شەقڵاوە
کە دێنەوە بۆ لای ئێمە
وەکوو خەونی گوڵ ئەستێرە
لەسەر شانی سەفینەوە یەک یەک هەڵدێن. 
ئەڵێی ڕیزێ مۆمی سوورن و
بەرەو ماڵانی بن بنار دائەگەڕێن. 
قوربانییەکانی شەقڵاوە
وەک سنەوبەر بەرگیان کەسکە
چاویان کانی و سنگیان باخ و
خەمەکانیان بەر سێبەرێکی فێنکە
کە گەرما هات..
شەهیدانی ناو شەقڵاوە
سەریان کەپری ئازیزانە
هەناسەیان کزەبایە و
زامیان هاوینەهەواری
گشت زامێکی کوردستانە!