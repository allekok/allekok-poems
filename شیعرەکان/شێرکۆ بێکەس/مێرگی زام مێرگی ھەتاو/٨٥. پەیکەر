شاعیر: شێرکۆ بێکەس
کتێب: مێرگی زام مێرگی ھەتاو
سەرناو: پەیکەر
لەبارەی شیعر: بۆ شەهید جەباری حاجی ڕەشید

لە سەرەوە تا خوارەوەباڵای بەرزی پیرە مەگروون دائەتاشم
ئەیکەم بە پەیکەری پیاوێ: 
کە جێ ئەشکەنجەی سەر لەشی
شەوانی ئەمنە سوورەکەی
لەبەر بارانی «باوەڕ»دا
پەڵەیان داو. ئیتر ئەوسا
مێرگی برین و سروودی «مەشخەڵان» ی بەر
سێدارە..
زڕەی ئازار
خەونی ژووری ئینفیرادیی..
وشەی ژێر زەمینی ئەنفال..
خوێنی قەڵەم، کێڵگەی نامە، عەشقی پ. م
عەشقی شەمام، چاوی هەرسێ منداڵەکە
بوون بەکانی و بوون بە دەغڵی زەردەخەنە و
بوون بە مێژووی خۆرەتاوی ئەم ووڵاتە. 
پیرەمەگروون! 
من پێت ئەڵێم: 
وا هاتووم و پەیکەر تاشی ئازادییم و
ڕازیی بیت و ڕازیی نەبیت
دات ئەتاشم و من تۆ ئەکەم: 
بە «جەباری حاجی ڕەشید»