شاعیر: شێرکۆ بێکەس
کتێب: مێرگی زام مێرگی ھەتاو
سەرناو: ئەوینی سپی

من وامزانی تەوقەیەکە ڕاگوزاری وئیتر دەستم دەستەکانت بەجێ دێڵێ. 
من وامزانی سەرنجێکە ڕێبوارانە و
ئیتر چاوت چاوەکانم بەجێ دیڵێ. 
من نەمزانی و بەختەوەر بووم کە نەمزانی. 
ئەوا ئێستەیش
دەستەکانت بوونە هێلانەی هۆنراوەم. 
من نەمزانی و بەختەوەر بووم کە نەمزانی. 
ئەوائێستەیش
چاوەکانت بوونە پرشنگی سەرچاوم
ئاه.. گیانەکەم! 
لە ڕێ و بانی ئەم ئەوینە سپییەدا
ئێمە ئێستە بووین بە دەستێک
ئێمە ئێستە بووین بە چاوێک
ئێمە ئێستە بووین بە دڵێک
ئاه.. گیانەکەم! 
دووکەس بووین و
لە جیهانی ئەم عەشقەدا
بووین بە کەسێک!