شاعیر: شێرکۆ بێکەس
کتێب: مێرگی زام مێرگی ھەتاو
سەرناو: مزگێنی

تەنیاییم نارد بە شوێن شەوداکە هاتەوە لەگەڵ خۆیدا
باوەشێ خەرمانەی: مانگ و
سێ جریوەی زەردە خەنە و
هەندێ تریفەی ئەوینی
بۆ هێنا بووم. 
هەورم نارد بە شوێن شیعردا
کە هاتەوە لەگەڵ خۆیدا
گوڵدانێکی پڕ لە وشە و
ڕستێ بازنی ناوازە و
چەند ئاخێکی ڕەنگاوڕەنگی
بۆ هێنا بووم. 
شیعرم نارد بە شوێن ئاواتا
کە هاتەوە لەگەڵ خۆیدا
سێ تاڵ لە قژی ئازادیی و
مزگێنییەکی چاو سەوز و
چەپکێ ماچی
کوردستانێکی بێ (بەعسی)ی
بۆ هێنا بووم!