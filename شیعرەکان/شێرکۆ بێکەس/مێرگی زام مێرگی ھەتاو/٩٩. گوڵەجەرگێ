شاعیر: شێرکۆ بێکەس
کتێب: مێرگی زام مێرگی ھەتاو
سەرناو: گوڵەجەرگێ

لە ڕۆژهەڵاتی گەڵاڵەلە خەمهەڵاتی کوێستاندا
لەو شوێنەدا کە خۆرەتاو وەک مێژوومان
وەک بەژنی با
لەناو بەفرا هەڵئەلەرزی. 
لەو شوێنەدا
کە شەڕی هەردوو دەسی خۆم
سەری خۆم و
سەری شیعر و
سەری مانگەشەویان ئەبڕی. 
لەو شوێنەدا
کیژێکم دی سپی.. سپی

وەکوو گوڵی چوالە و هەرمێ
مل بە هەوریی
کە لێم پرسیی: 
ئەی کیژۆڵەی ناو خەونی شاخ
لەم هەرێمی گوڵانەدا
لەم دەریاچەی ڕەنگانەدا
تۆ عاشقی کام چاویانی؟ ! 
وتی: تەنها تاقە گوڵێ: 
گوڵەجەرگی ناو بەیانی
زامەکەی حەسەن کوێستانی! .