شاعیر: شێرکۆ بێکەس
کتێب: مێرگی زام مێرگی ھەتاو
سەرناو: ئاخێک

هەراسانم مەکە.. زریان! با نەتدەمە دەست هەڵبەستێکی هەللاجی
شێت و تووڕەم
بێتە سەرت و
شیتکاتەوە و
بتکاتەوە: 
بە لۆکەی شنەبایەکی
ترساوی پاڵ گردۆڵکەکان! 
هەراسانم مەکە.. باران! 
با نەتدەمە دەست دۆزەخێکی ئەوینی
غەریبیم و بێتە سەرت و
ئاگر پرژێنت بکات و
بتکاتەوە
بە پۆپەشمینی هەڵمێکی
شیتاڵ شیتاڵی گوێ سیروان! 
تۆیش ئازاری نا ئومێدی و لێک دابڕان! 
ئەمشەو هەراسانم مەکە
با زریان و با بارانت
بۆ نەهێنمەوە و نەتدەمە
دەست هەڵبەستێکی سوورە هەتاوی ڕۆحم و
نەتکەمەوە: 
بە ئاخێکی
زۆر بچکۆلەی
قژ زەردی تەمەن پێنج ساڵەی
بە جێماوی.. ئەنفالەکان! .