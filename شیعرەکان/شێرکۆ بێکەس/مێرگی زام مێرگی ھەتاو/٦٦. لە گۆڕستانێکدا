شاعیر: شێرکۆ بێکەس
کتێب: مێرگی زام مێرگی ھەتاو
سەرناو: لە گۆڕستانێکدا

لە ژوور سەری گۆڕەکاندایەکە یەکە مۆمەکانیان کوژاندەوە
ژنەکانیش وەکوو پۆلە پەڕەسێلکە
بەرەو دامێن و ڕووەوشار شۆڕ بوونەوە. 
ئێستە گۆڕستان خامۆشە
بە تەنها مۆمێک و دایکێک
لە نێوان دوو بەردە کێڵدا
بە یەکەوە ئەسووتێن و
پێکیشەوە ماونەتەوە. 
دایکێک بەهەشتیش ناتوانێ
ڕۆحی شاد کات. 
دایکێک نامۆی ناو دایکانە و
غەریبی زامی خۆیەتی..
دایکێک ئەزانێ کوڕەکەی
لە ناو تانکێکدا کوژراوە
کە ئەژدیها و.. جەهەننەمی
بەعسیانی لەگەڵ خۆیدا
بۆ ئەم مەڵبەندە هێناوە!!