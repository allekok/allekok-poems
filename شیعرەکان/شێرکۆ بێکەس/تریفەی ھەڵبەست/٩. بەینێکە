شاعیر: شێرکۆ بێکەس
کتێب: تریفەی ھەڵبەست
سەرناو: بەینێکە

بەینێکە خولیای حەز و ئارەزووم
سەرگەرمی کۆڕی بەزم و ئاهەنگە

نەشئەی ئارامی دەروونی تینووم
وەکوو تریفەی سەر گۆمی مەنگە. 

***

بەینێکە تیشکی ئاسۆیە گیانم
ئەگرێتە باوەش زۆر لەسەرخۆیە

وەکوو منداڵیی خەوی جارانم
هەمو ساتێکی پڕ لەئۆخەیە. 

***

دڵەی خامۆش و تاریکی دوێنێم
ڕووناکە ئەمڕۆ وەکو بەهارە

هەنگاو بۆ بەرزی سەر لوتکە ئەنێم
ناژی لەدڵما ناوی پەژارە.