شاعیر: شێرکۆ بێکەس
کتێب: تریفەی ھەڵبەست
سەرناو: هۆنراوەکانم

هۆنراوەکانم پەپوولەن
بەشوێن وشەی دڵا ئەفڕن

گەرا، لە ناو گیانا ئەخەن
لە دەروونا، وچان ئەگرن. 

***

ئاوێنەی پرشنگی ئاسۆن
گزنگی دەمەو بەیانن. 

شەونمی سەر پێڵوی چرۆن
شنەی هەواری کوێستانن

***

چاویان شینە وەکو ساماڵ
وەک ئەستێرە ئەجریوێنن. 

دڵیان پاکە وەکوو مناڵ
بۆ تەنیایی، خەم ڕەوێنن. 

***

مانگە شەوی ناو خەیاڵن
بریسکەی بەفری سەر لووتکەن. 

نێرگزی نەورۆزی ساڵن
وردو درشت، دڵخۆش ئەکەن

***

زەردەی ئێوارەی بەهارن. 
کزەی شەماڵی هاوینن. 

وردە شەپۆلی ڕوبارن. 
تریفەی سەر گۆمی شینن. 

***

پشکۆی ئاگری زستانن
هێشوی سەرلقی ناو ڕەزن. 

هاژەی چەمی دارستانن
پەلکە زێڕینەی پاییزن

***

هاودەمی جوانی پەرستن. 
کامی گیانی خۆشەویستین. 

تەزووی حەزی هۆش و هەست. 
لەلانەی ئاواتا ئەژین. 

***

هەڵبەستەکانم باوەڕن
نائومێدی و خەم ئەنێژن

ڕێی تاریکیی ژیان ئەبڕن
بۆ ئازادی، خوێن ئەڕێژن. 

***

مەشخەڵی دەست جەنگاوەرن
بەڵێنی ڕێی کۆڵنەدانن

لوولەی تفەنگی سەنگەرن
سرودی دەم شەهیدانن. 

***

ناڵەی دەرونی هەژارن
کسپەی دایکی سک سووتاون

بازووی کوردی کرێکارن
هۆرەی دوای جووتی جوتیارن. 

***

گەلێ جاریش، پەستن، ئەگرین
هۆن هۆن فرمێسک هەڵئەڕێژن

گوڵی گەشاوە پێش وەرین
بەدەستی خەفەت، ئەنێژن

***

یان بڵێسەو کڵپەو گڕی
گیانی خۆ بەختکەرانن

هۆنراوەکانم، هۆگری
چاو و دەمی کچی جوانن

***

قژی زەرد و کوڵمی گەشن
تامی ماچ و چرپەی ڕازن

لێوی قووت و نیگای ڕەشن
خۆزگەی یار و لەنجەی نازن. 

***

هەڵبەستەکانم، سنووریان
نییەو سەربەست یەن و ئەچن

هەموو دونیا، هەموو ژیان
لە باوەشی خۆیان ئەگرن.