شاعیر: شێرکۆ بێکەس
کتێب: تریفەی ھەڵبەست
سەرناو: ئەشکەوتەکەی سەردێمان

پار ئەم وەختە ئەشکەوتەکەی «سەردێمان»
گرتبووینییە.. باوەشی گەرمی هیوا

هەریەکەمان وەکو مۆمێ بۆ ژیان
ئەتواینەوە لەناو تاریکیی شەوا.

***

چەن دڵێک بووین لە شینایی ئاسمانا
وەک ئەستێرە بۆ یەک ئەجریواینەوە

بەدوای گوڵی ئازادیی نیشتمانا
وەک پەپوولەی هیلاک ئەسووڕاینەوە.

***

سک هەڵگوشین، گەرووی وشکی تینوێتی
قاچی پڕ خوێن، ڕەنگی زەرد، لێوی بەبار

ورەی بە گیان بەر نەئەدا، لاوێتیی..
ئەیوت: زستان ئەبێ چۆک دا بۆ بەهار.

***

هەوری ڕەشی بێگانەی سەر کێوی ژین
کردی بە تۆف ڕژایە سەر زەویی سوور

بەڵام کڵپەی ئاگری بیر ڕاپەڕین..
نەورۆزی کرد بە مژدەی ئێمە لە دوور.

***

-مامە ڕووتەی پیرەمێردی سەرسپی
مێخی هێزی لە دڵمانا ئەچەقان

تەنها ئەو بوو نەهێنیی ئێمەی ئەدی
هەر ئەویش بوو تا سەر بسووتێ بۆمان.

***

لەگەڵ خۆرا بەیانیان هەڵئەهاتین
ملی ڕێگەی هەورازی ژینمان ئەگرت

جێ پێی شەهید تا سەر لووتکەی ئەبردین
لەوێش گیانیان دەستیان لە ملمان ئەکرد.

***

دەستمان لەناو دەستی تۆڵەی جووتیارا
پشتمان بە پشت کێوەکانی بەرزەوە

تۆوی دڵمان لەگەڵ برسی و هەژارا
ئەکردە ناو بنج و بێخی ئەرزەوە.

***

پار ئەم وەختە ئەشکەوتەکەی «سەردێمان»
ئاگردانی پڕ لە پشکۆی دەروون بوو

پایزی زەرد بە خۆری باوەڕی گیان
لەبەر چاومان بەهاری ڕۆژی ڕوون بوو

***

چاوی هەڵگورد لە پارێزی ئێشکا بوو
بۆ ئەوانەی جەرگی شەویان شەق ئەکرد

کوردایەتی ڕێگەی لەناو مێشکا بوو
زامی سەر سنگ گوڵی ئاڵی شەبەق بوو.

***

ئەشکەوتەکەی «سەردێمان»ی هاوڕێ
ڕەگی عومری لەم دنیایە قووڵترە

درەختی ئەو بەری خوێناوی ئەگرێ
دەروونی ئەو، بورکانێکی ئاگرە.

***

نەوەی کوردم لە سەنگەری ژینا
دەستە و یێخە لەگەڵ مردن شەڕ ئەکا

هەڵۆی تۆڵەی لەناو چەقی مەیدانا
مۆری بەڵێن بەخوێنی جەرگ تەڕ ئەکا

***

ئێستاش ئەوا ئەشکەوتەکە خامۆشە
جاڵجاڵۆکەی یادگاری ماڵ ئەکا

ساوای خەوی، پار ئەم وەختەی لە کۆشە
چاوەڕوانی بەهاری نوێی ساڵ ئەکا

***

ئەی ئەشکەوتی دەنگەوەرەی دەنگی کورد
ئێمە لەسەر بەڵێنی پار مابووین

پەڕەی گوڵمان بە ڕەنگی ڕوو سوور نەکرد
دڵ وەک ساماڵ، ڕووسپیش وەک هەتاوین.