شاعیر: شێرکۆ بێکەس
کتێب: تریفەی ھەڵبەست
سەرناو: دیاریی ئەم جارە
لەبارەی شیعر: بۆ «ن»ی خۆشەویست

لەسەر ڕێگەی گەڕانەوەمچی بێ دیاری سەردانەوەم؟ ! 
بۆ ئەمجارە
بۆ نەورۆزی ئەم بەهارە
چی پەسەندی یادگارە؟ ! 
چی بۆ بەرم؟ 
بۆ ئەو یارە
زۆر نازدارە؟ ! 
پاش گەیشتن
چی بێ دیاریی پێشکەش کردن؟ 
چی بێ گوڵی دڵ و دەستم
بۆ تاقانەی خۆشەویستم؟ ! 

***
کوڕ و کچی جووت دەزگیراندەستیان لە ناو دەستی یەکا
گوڵی خۆشەویستیی ژیان
ئەکەن بەبەرۆکی یەکا. 
سەرچاوەی دڵ بەختیارن
بۆ ئاواتی بەیەک گەیشتن
دڵ خومارن
ئاوی باخی گیان ئەدێرن
ئەم بۆ بووکیی، ئەو زاوایی
دیاری یەکتر هەڵ ئەبژێرن. 

***
لە شەقامی ڕازاوەداچاوی دوو دڵ، سەرنج ئەدا
ورد ئەگەڕێ
تا دیاریی یار هەڵ بژێرێ. 
کۆگا جوانە
هۆڵی خاوێن، فراوانە
بابەتی ئەتەکێتی تازە
جێگەی نازە
بەشی زۆری بۆ کچانە
بۆ کوڕی دوور لە دڵخوازە
بۆ دڵداری وەک من غەریب
بانگکەرێکی دەم بەڕازە

***
ئەم کۆگایەجێی سەر پەڕی لەبەر چاوە
ناوی «بووکی» لە خۆی ناوە. 
بابزانم دیاریی بووکی
ئێسک سووکی
منی تیایە
ئەم کۆگایە؟ 
لە بۆفییەی شووشە بەنگا
لەناو تاقی ڕەنگاو ڕەنگا
لە ڕووی جامخانەی قەشەنگا
دیاریی جوانە و خۆ دەرئەخەن
بە تایبەتی بانگم ئەکەن! . 

***
ئەو ملوانکەیە پێم ئەڵێ: بۆ گەردنی گەلێ جوانم
زۆر دەمێکە، من پەسەندی
دەست و دڵی دڵدارانم
ئەم سەفەرە
بۆ یارەکەت من هەڵگرە
من نییانم! 
من قەدری گەردنی بەرزی
چاک ئەزانم. 
ئەو موستیلەیەش بانگ ئەکا
وەرە بۆ لام
بۆ تۆ تەنها منم مەرام
بۆ پەنجەی جوان و ناسکی
یارانی تر هەر من لوام
لە پێش چاوی جوانی ئەبم
هاودەمێکی گیانی ئەبم
تۆ دڵدارێکی هەژاری
نرخم هەرزانە، بمکڕە. 
من هەڵ گرە! . 

***
ئەو گوڵ ئەستێرەی سەرسنگەلە دوورەوە چاو دائەگرێ
ئەڵێ: چیت کرد کات درەنگە
خاوەنەکەم هەڵم ئەگرێ
دەستم بەرێ. 
لە من جوانتر ئەبێ کێ بێ؟ 
بەس بگەڕێ
بۆ شوێنێکم، جێ نزرگەی
گشت دڵدارە
ناونیشانم، شوێن وجێگەی
لەوانی تر، زۆرتر دیارە. 

***
دڵ پێی وتن : گرانە لام پەسەند کردن
ئێوە شایەن بە یارم نین
بە دڵخوازی، نازدارم نین
ئەبێ چی بێ لە دنیادا
بۆ جوانی ئەو بێتە کڕین
کام شت نرخی زۆر گرانە
بۆ خۆشەویستیم هەرزانە. 

***
لەسەر ڕێگەی، گەڕانەوەمجانتا، ئامادەی سەفەرم
چی بێ دیاریی، سەردانەوەم؟ 
چی بۆ بەرم؟ 
بۆ ئەمجارە
چی پەسەندی یادگارە؟ 
بۆ ئەمجارە: 
ئەم هەڵبەستە
پێشکەش بێ بەو خۆشەویستە! .