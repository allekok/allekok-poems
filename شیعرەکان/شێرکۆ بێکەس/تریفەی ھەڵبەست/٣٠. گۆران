شاعیر: شێرکۆ بێکەس
کتێب: تریفەی ھەڵبەست
سەرناو: گۆران
لەبارەی شیعر: بەیادی بیرەوەری چوار ساڵەی کۆچکردنییەوە

١- لە مردنیا: 

هەتاو ڕەنگی هەڵبزڕکا
بوو بەگڕە شنەی هەوار. 

خوێن لەچاوی ئاسۆ تکا
ڕژایە سەر گۆنەی بەهار. 

***

جریوەی شیعری پرشنگدار
زەرد هەڵگەڕا کەوتەلەرزین. 

پەپوولەی ئێسک سووکی یار
بەسەر گوڵا کەوتە گرین. 

***

بزەی مانگەشەوی ئاسمان
لەسەر بەفری لووتکە تەرا..

دەنگی قاسپەی بەرەو کوێستان
بۆ گەرمیان ڕووی وەرگێڕا

***

نێرگز چاوی سپی سوور کرد
دڕک چەقی لە وەنەوشە

با.. گوڵاوی دەم هەنگی برد
کەوتە هەنسک گەرووی وشە. 

***

گەشەی شەونمی بەربەیان
لەسەر گەڵای خەم توایەوە. 

قژی فریشتەی شیعری جوان
لە ئەرخەوان ئاڵایەوە. 

***

تەرزەی ژێر دەوەن و بنچک
ئارەقی کرد بەجێگەی گڵ. 

باران نمەی تاسەی تک تک
ئەبارانە سەر پۆپەی چڵ. 

***

کڕێوەی زستانی هەواڵ
هێلانەی بولبولی شێوان

هەوری ڕەشی ڕووگرژ و تاڵ
بەسەر ساماڵا ئەیگرمان. 

2- لە یادیا: 

لەپەپولەی ناو باخەوە
بۆ گوڵاڵەی کەژ و نزار

لەهەنگە زەردەی شاخەوە
بۆ سەر گەڵا و بۆ گوێ ڕووبار

***

لەجوانانی بێناوەوە! 
بۆ شۆخ و شەنگی دەرکەوتوو

لەوەنەوشەی خزاوەوە
بۆ گوڵە باخی سەرکەوتوو

***

لەقژی زەردی خاوەوە
بۆ سەر لێوی ئەرخەوانیی

لەسەر کوڵمی گەشاوەوە
بۆ چاوی شینی ئاسمانیی

***

بەگوێی یەکا ئەچرپێنن
شیعری «گۆران» ئەخوێننەوە

لەو وشانە ملوانکەی ژین
بۆ کردگار ئەهۆننەوە.