شاعیر: شێرکۆ بێکەس
کتێب: تریفەی ھەڵبەست
سەرناو: بیرتە؟

بیرتە! ورد ورد، بەگوێ چەمی، کەف چڕێندا ئەڕۆشتین
وردە شەپۆل، بەئەسپایی، قاچی ڕووتی ئەشتین؟ 

لەبەر هاژە و، خوڕەی ئاوی، گوێ کپ کەری قەڵبەزە
لە ڕازی دڵ، لە قسەی یەک، زۆرجار نەئەگەیشتین؟ 

***

بیرتە بەدوای، پەپوولەدا، ڕامان ئەکرد دوو بەدوو
تا یەکێکمان، لێ ئەگرتن، هەناسەمان سوار ئەبوو؟ 

وەکوو منداڵ، ئاوپرژێنی، لەشی یەکترمان ئەکرد
بە تەڕبوونمان، پێئەکەنین، قەت تاقەتمان نەئەچوو؟ 

***

ئەی لەبیرتە، بۆ دزینی، بەرسیلەی مزر و هەنار
دزە دزەی، ڕۆشتنمان بوو، بۆ پەنا داری حەشار؟ 

من خەریکی، کردنەوە بووم، کاتێ زانیم خاوەن ڕەز
بەدارەوە دوامان کەوت و، هەڵی بڕین سەرو خوار؟ 

***

ئەی لەبیرتە، لە ڕێبازا، کە هەڵنووتیت و کەوتی
دەسم دایتێ، چاوت داگرت! ، بەباوەش هەڵم گرتی؟ 

نشێوێ بوو، کەس دیار نەبوو، خێرا فرسەتەم هێنا
لەناو دەمت، هەتا توانیم، ماچێکی گەرمم کردی؟ !