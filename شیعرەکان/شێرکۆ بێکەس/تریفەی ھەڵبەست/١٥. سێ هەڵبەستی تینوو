شاعیر: شێرکۆ بێکەس
کتێب: تریفەی ھەڵبەست
سەرناو: سێ هەڵبەستی تینوو

١

شەوگار تاڵە، دەروون پەستە
ئەستێرەکان.. کز و زەردن

خەم لای ژیان خۆشەویستە
شیعرم کەوتە ئەشک ڕشتن.

***

پایز لە گیانا میوانە
بەهار گەڵای سەوزی وەریی

داری یادم ئەرخەوانە
بۆیە ئەمشەو بەکوڵ ئەگریی.

***

ئەستێرەیەک سووک چرپانی
بە گوێی دڵی کاس و وڕدا

وتی: چیتە پەرێشانی؟
وا گیان ئەکەی بەناو گڕدا؟

***

بە نوزەیەک وەرامەکەی
پچڕ.. پچڕ. هاتە دەرێ

وتی: دیار نییە نامەکەی
دەنگی خۆشی، ناگاتە گوێ.

٢

وتیان: نێرگز بەم چلەیە؟
وتم: نامەی یارم پێیە

وتیان: شەماڵ بەم قرچەیە؟
وتم: بزەی ئەو کچەیە.

وتیان: خونچە بەم خەزانە؟

وتم: سەرچاوە هەر گیانە.

لێیان پرسیم: ئەندازەی دڵ
بۆ ئەو چەندە خۆشەویستی؟

وتم: ئایا پەپوولە و گوڵ
قەت ئەمەیان لەیەک پرسی؟!

***

لێیان پرسیم: شیعرەکانی
باخی ئەمساڵت ڕەنگینە.

وتم: چونکە چاوەکانی
مانگەشەوی بەر نووسینە.

٣

هەمووی تەنها وشەیەکە
ئەژی لەناو ناخی گیانا

بەڵام شنەی گەشەیەکە
باوەش ئەکا بەژیانا.

***

پیتەکانی شەشی وردن
شەپۆلن بۆ شیعری تازەم

یان شەش تەلی خۆشی کردن
بۆ مۆسیقای پڕ ئاوازەم.

***

شەش جگەرگۆشەی ئازیزن
شەش مناڵی ئێسک سووکن

لەناو باخچەیەکا ڕیزن
لەسەر زمان خۆش و سووکن.

لەگەڵیانا ئەژیم، ئەڕۆم

پێ ئەکەنن، خەم ئەخۆن بۆم!

بەبێ ئەوان، نووسین لاڵە
پەخشان، چێژی تفت و تاڵە

بەبێ ئەوان، ئەم دیوانەم
بەرهەمێکی کرچ و کاڵە!