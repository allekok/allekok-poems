شاعیر: شێرکۆ بێکەس
کتێب: ئێستا کچێک نیشتمانمە
سەرناو: وا هات عاشقان! وا خۆی هات
لەبارەی شیعر: نووسین: ئاسۆ پیری

وا هات عاشقان! وا خۆی هات
بە پۆشاکی گەڵاڕێزانەوە وا هات!
بە نۆزدە ساڵی زەردەوە
بە نۆزدە چرای تاریک و بە نۆزدە زامی سەوزەوە
لەگەڵ پەپوولە پاییزەی غەریباندا
بەڕێوەیە و دێ بۆ لاتان!
تکام وایە وەختێ گەیشتە بەردەمتان
تکام وایە
لە ناو ئاسمانی بیستنا
باڵندەی گوێتانی بەنێ!
لە چاوتانا تەماشاتان
گەش گەش هەڵکەن
دەسکەن بە سینەی خۆتانا و
لەگەڵ ماچی دیمانەدا
سێوی دڵتانی بۆ هەڵدەن!
ئەو قەسیدەی بای وەشتێکی برینداری
سەر شەقام و ناو ماڵەکانی خۆتانە
'با'یەکی ئێجگار دڵشکاو
بارانێکی نائۆمێد و
کتێبێکی بێزار لە زمانی خۆی و
ئەمە حیکایەتی غەدر و
شانۆنامەی ئاخاوتنی جووڵەی جەستە و
دەست و پەنجەی یەک بە یەکی هەمووتانە
وا هات عاشقان! وا خۆی هات
ئەم عاشقە لەگەڵ خۆیا
نیشتیمانی گوڵ و سووتوی هەڵگرتووە و
لەگەڵ خۆیدا دیرۆکێکی قوربانیتان بۆ دێنێتە ئەم هۆڵەوە
وا هات عاشقان! وا خۆی هات
من 'کامەران'م
یەکەم درۆی نووساو و بەرجەستە بە خۆمەوە ناوەکەمە!
هەر وەک ئەوەی 'دڕدۆنگ' ناوی
'دڵنیا' بێ و 'قاقر'یش ناوی 'دارستان'!
دیسانەوە
وەکوو دوێنێ و وەکوو پێرێ و پار و پێرار
ڕۆژێکی تری سواومە و
دیسانەوە
هەر خۆم سوغرەکێشی خۆمم و
بێواز بێواز
پاڵنان بە بێزاریمەوە بەردەوامە
دەمەو عەسرە و چون چڕ و چاوی نیشتیمان
هەوا گرژە گەڕەک مۆنە و
چەند 'هەزار'ێکی چرچ و لۆچ
لە گیرفانی پانتۆڵێکی غەمگینمایە و
ئەڵێی پشیلەی بەر گەرمای بێتاقەتم
خاو و خلیچک
لە ماڵەوە ئەچمە دەرێ
ڕۆژی سواو نە چرکەی لە خولەکی
گیر ئەبێ و نە خولەکی لە سەعات و
نە هیچ شتێکی پێوە بەند ئەبێ و
نە هیچ شتێکیش هەرگیز ئەتوانێ توندی بکاتەوە!
مانەوەیێکی بێهوودە و سووڕانەوەیێکی بێهوودە و
ونبوون لە ناو بۆشاییدا
لەم ڕۆژژمێرەی ئێستەدا
سەعات له ڕۆژ
هەفته له مانگ
مانگیش له ساڵ وەڕس بووه
من له خۆما له ناو خۆما ڕەنگم له ڕەنگم بێزارە و دەنگم له بوونم بێزارە
هەر لەم کۆڵانەی ئێمەدا دەرگا لە چوارچێوەی خۆی و شووشە لە پەنجەرەی خۆی و
سیلەی کۆڵان لە کۆڵان و کۆڵان لە دەر و دیوار بێزارە
بێتاقەتی لەتەکمایە و هەنگاو ئەنێ یان سێبەرمە یان هاوڕێ
وەختێ ئەگەمە ناو شاریش سەرنج ئەدەم
شۆستە لە شەقامی خۆی و وشە لە زمانی خۆی و نهۆم لە تەلاری خۆی و دوکان لە جامخانەی خۆی و
هەموو شتێ لە شتێکی خۆی بێزارە
لە ناو منا بێزاری هێند چڕبۆتەوە خۆم ئەبینم بێشەڵانم و گەڕاڵێکی ناو زماکم و تاڵێ هەتاو ناگاتە لام
من بە تەنها هەر تەماشای پەرت و پەرشی پایزانە و دوو دەستی پەنجە پەژموردە و دوو قاچی لە لەش وەڕسی سەر شەقامی ئێوارانێکی دووبارەی هەتا شەوی جادەی سەهۆڵەکەم هەیە و هیچی تر نە
ئەوەی هەموو ڕۆژ لای من کورت و کورتتر ئەبێتەوە هەر ژیانە
ئەوەی بەردەوامیش درێژ درێژ ئەبێتەوە سێبەری ژان و زیگاری خەمەکانە
لەم نەخشەیەدا بێزاری زەلکاوێکە و هەموو ڕۆژێ چەندین کەڕەت سەرمانی تیا نوقم ئەکەن
هەموو ڕۆژێ من ئەپرسم لە چی ئەچم! ؟
چێشتی ترشاو! ؟
تەنەکەی خۆڵ! ؟
زێرابی ماڵ! ؟
لە چی ئەچم! ؟
لە ئێستەدا وا هەست دەکەم من خۆڵ و پووش و پەڵاشی وەرزی نامۆیی خۆمم و ئاوێنەیێکی شکاوی ورد و خاشی بێهوودەیی و تەنیاییم و نیشتیمانیش وا ئەبینم بووە بە گسکێکی گەورە و هەموو ڕۆژێ لەبەر دەمی مێژوویەکی بی دەربەستدا گسکەم ئەیا
من گەنجێتیم ئەوەندە بێ ڕێز کراوە لە خەونیشا خۆم ئەبینم یان بووم بە تەیرێکی گول و یاخود بە مێش
وەڕسبوون چییە! ؟
دڵێکە لەشی خۆی ئافەرۆز کردووە یان مەلێکە هەموو ئاسمان لەبەر دەمیا بە قەد سەقفی قەفەسێکە
لەم ڕۆژژمێرەی ئێستەدا بە هەر شوێنێکا تێپەڕم بێزاری تارماییێکە و لەپڕێکا پەیدا ئەبێ و لەبەر دەمما ڕائەوەستێ