شاعیر: شێرکۆ بێکەس
کتێب: ئێستا کچێک نیشتمانمە
سەرناو: ئەم کاتەتان باش!
لەبارەی شیعر: نووسین: ئاسۆ پیری

ئەم کاتەتان باش!
من ئەسپێکی کوردی کوژراوی
شەڕی ناوخۆم.
'کادانە'م و
ڕەسەن....ڕەسەن.
ئەو ئەسپەی تر کە منی کوشت
ئامۆزام بوو.
ئەویش دیسان ڕەسەن... ڕەسەن.
هەروەکو من کادانە بوو.
ژنەکەی ئەو
ماینێکی یاڵ زێڕینی کچی خۆم بوو.
وەلێ ئەو وەختەی نیشتمان ئەحیلێنێ
حیلەی ئێمە بێدەنگ ئەبێ!
شەوێک مەیتەرەکەم وتی:
ئەبێ ئەو ئامۆزایەت بکوژی

وتم بۆچی؟ !
وتی چونکە ئەو ئەسپێکە
لە حیلەی ئێمە لایداوەو
ڕەنگێکی کەی لەخۆ داوەو
سمکۆڵانی و چەپۆکانی
هەڕەشەن بۆ ئەم هەوارەو
وا بڕیارە
ئیتر تازە نابێ بژی!
بەلاڕێیەکی ناو فێڵدا
چوومە سەری
بەڵام بەر لەوەی بیکوژم
ئەو کوشتمی!

تۆ نیشتمان!
ئەی ئەو پیاوەی لە قوللەی بەرزی
غوروری ناو سەرتەوە ئەڕوانیتە
خواری خۆت و بۆ جارێکیش دانابەزیت
بۆ ناو گوردەمی برین و لای پاییزی
ئەم هەموو ژانە چاوەڕوانانە!
ئێوارەیەک لە پیاسەیەکی درێژدا
درێژ بە قەد تونێلەکانی بەدبەختی و
ئازاری خەڵک.
تەنیاییم دوور دوور بردمی
بۆ ئەو بناری خەمانەو
بۆ لای پاییزی ژیان و
بۆ لای گژوگیای جوانەمەرگ
لەوێ بۆ یەکەم جار تووشی
لادێیەکی کەڕولاڵ بووم
هەرچۆنێک بوو، بە دەست، بەسەر
بە چاو، بە قاچ، تێی گەیاندم:
ئەوەتەی ئەو هەیە نە خوا
ڕۆژێ سەرێکی لێداوەو
نە پێغەمبەرو جوبریل و نە بوراق و
نە خەلیفەو نە ئەمیرو نە والیەکانی حکومەت.
دوای ئەو قەلەباچکەیەکم بینی
بێوەژنێکی یەک باڵی نابینا بوو.
وتی: ئەوەتەی منیش هەم
جارێ نەمدی نە چرایەک بێت بۆ لام و
نە یەک کەوچک دەوای دەردو
نە بەتانی و بەڕەیەک و
نە کراس و کۆڵوانەیەک.
پیاسەی درێژم بردمی، هەر بردمی.
مراویی یەک قاچم بینی.
کۆتری بێ دەنووکم بینی
کەروێشکی بێ گوێچکەم بینی.
گوێ درێژی بێ قەپۆزو، مانگای بێ گوان،
ڕێوی بێ کلک، ئەسپی بێ یاڵ،
ئاوی لاڵ و
دارو درەختی بێ قژو
ڕەزی مردووی زۆرم بینی.
کۆتەڵی درێژ بردمی و هەر بردمی
وەختێ لەوسەر گەڕامەوە، نیوە شەوێ،
هەوری چاوم هەر ئەوەندەی ئاو پێ مابوو
بە بێدەنگیی هەڵیگرێ
بۆ دوایین قوڵپی گریانی قەسیدەیەک!
کامەران
ئەو کز کز، پەرت پەرت، دووکەڵێکی پچڕ پچڕ
ئاوازێکی دووکەرت دووکەرت، جادەیەکی شەکەت شەکەت
بیرکردنەوەی بڵاوبڵاو
درزێ لە درزێکی تردا
ترسێ لە ترسێکی تردا
چون ڕایەڵی تەرمی ڕێ ڕێ، سەر بەرەو خوار
وەکوو جەستەی شەمشەمەیەک خۆ هەڵواسیو بە بنمیچی ئەشکەوتێکدا، تەریو تەریو، لە سووچێکی بەزەییدا
دیار و نادیار، هەیە و نییە، ئەژی و ناژی، ئەمرێ و نامرێ
دەنگ ئەبیسێ، دەنگی جیا جیا، دەنگی چەقۆ، دەنگی سیسرک، هاواری شەو دەنگی پێی بەرد، چرپەی چرپە،
نووزەی نووزە، دەنگ ئەبیسێ
ئەو دەنگانە بەیەکدا دێن
دەنگن یەکتری ئەشکێنن
ئەو گوێی لێیە هاڕەیان دێ
دەنگێک فەرمانی ئەداتێ: خۆی بکوژێ، دەنگێکی تر دەستی ئەگرێ
ئەو دەنگانە لەناو یەکدا چڕ ئەبنەوە
ئەڕژێنە ناو ئەمەوە
دائەچڵەکێ، ئارەقێکی سارد دەرئەدا
لەبەردەمی دیوارێکدا ئەحەپەسێ
دووکەرت دووکەرت، ئیتر دەستێکی لێرەیەو دەستەکەی تری لە سەفەر
قاچێکی جێگیر لە ماڵدا و
قاچەکەی دیکەی دەربەدەر
دووکەرت دووکەرت، نیوەی مشار، نیوەکەی تری کڕکڕکڕ ئەبڕێتەوە
لە یەک ساتدا، نیوەی جەستەی بە بەرزایی ڕووانینێکدا
هەڵئەگەڕێ و نیوەکەی دیکەی بۆ خوارێ بەرە و گڕی کڵپە کردووی
ناو دۆڵی قووڵ دائەگەڕێ
لە نێوانی دوو چرکەدا، جارێک پەرداخێکی لێڵی پڕ و جارێک خاڵی وەکوو سکی
جارێک خۆی وەکوو مارمێلکە دێتە بەرچاو
جارێکی دی وەکوو بەورێ
لەناکاویش بەسەزمان و زەلیل... زەلیل
لە نێوان دوو چرکەدا گریانێکی زۆر بەکوڵ و ئینجا قاقای پێکەنینێ زوڵاڵ زوڵاڵ
دووکەرت... دووکەرت
کەرتێکی بووە بە گەدا و
کەرتەکەی تری بە پاشا
کز کز، پەرت پەرت... دووکەڵێکی پچڕ پچڕ