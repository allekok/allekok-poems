شاعیر: شێرکۆ بێکەس
کتێب: ئێستا کچێک نیشتمانمە
سەرناو: ڕەحم بە هەستی خۆم ناکەم
لەبارەی شیعر: نووسین: ئاسۆ پیری

ڕەحم بە هەستی خۆم ناکەم
ڕەحم بە ئازاری خۆم و هیچ نەزیفێکی خۆم ناکەم
دەس ئەگێڕم ملی مێژووەکەی خۆم ئەگرم بەری نادەم
هەتاکوو هەڵی ئەکێشم و بەرەو ئەوپەڕی بێ باکی تووڕی ئەدەم
من نازانم
چتێک هاتۆتە ڕۆحمەوە
من نازانم
چ ناوێکی لێ بنێم و چۆنی بانگ کەم
کۆبوونەوەی برووسکەیە و ئەویش نییە
من نازانم
پانخواردنەوەی وەڕسبوونە و ئەویش نییە
من نازانم
تەنها ئەوەندە ئەزانم ئەوەی هاتۆتە ڕۆحمەوە
دوێنێ نییە و هەرگیز هەرگیز لە باو ناچێ و
لە کەس ناچێ و
کاڤڵێکی داهاتووە
بەڵام بێزاری ئەوسەری وا لە کوڕەی تووڕەبوونا یاخود لە ناو گڕکانێکا
ئەو ساتەی ئەتەقێتەوە لاشاوەکەی شاری مردوو ڕائەماڵێ و
دەمامکی نیشتیمانیش لە سەرەوە هەتا بەرپێ دائەماڵێ

لەسەر جادەی سەهۆڵەکە ڕاوەستاوم
من تەمەنم نۆزدە مۆمە و
لەو نۆزدەیە فووی نیشتیمان
سێ چوارێکی هێشتۆتەوە
بۆ شەوقی بزە و پێکەنین
نۆزدە باڵندەی ناو خەونی لاوێتیم و
لەو نۆزدەیە ساچمەکانی نیشتیمان
سێ چوارێکیان هێشتۆتەوە
بۆ چریکە و بۆ هەڵفڕین
نۆزدە هەناسەی بەردێکی سەرەڕێگام
نۆزدە بڵقی قیری جادەیێکی هاوین
نۆزدە قاوغە فیشەکی شەڕی ناوخۆ
نۆزدە تیکەی لە قوڕگ گیراو
نۆزدە گۆرەوی کونکون و
نۆزدە سکاڵای ونکراو
نۆزدە ڤالیۆم بۆ نۆزدە شەو
نۆزدە ساڵیش لە ناو زەرفێکی بەتاڵا!

لەسەر جادەی سەهۆڵەکە ڕاوەستاوم
گەنجم وەکوو هەندێ درەختی سەر شۆستەی
شان و مل و قژ پۆڵایی پشتگوێ خراو
تازەم وەکوو تازەترین بێهیوایی
نوێترین ڕەنگی تەنیاییم
گەنجم وەکوو عەلاگەیێکی ڕەنگینی فڕێدراو ئەوەتا هەردوو پێکەوە 'با' ئەمانبا و هەردوو هەر خشەخشمان دێ و ئەو لە تەنەکەی بەتاڵ و لقی دار و پێچکەی ماشێن و کورسییەکان گیر ئەبێت و لەملایشەوە من لە میدی*؟؟؟ خەولێکەوتووی سەعاتەکانی بێکاریدا دائاڵێم و لە قاچم و قۆلی نیشتیمان
هەردوو هەر خشەخشمان دێ
هەردووکیشمان لەبەرخۆ لە ترسی چاوی تارمایی لە ژێر سێبەری پەنایێکا تووڕە و بێزار بۆڵەمان دێ

نیوەڕۆ باش
من ناوم کیسەڵە
ئەوە چەند ساڵە لەم گوێ گۆمە حەماڵی ئەکەم
ئا ئەو کونەش ماڵەکەمە
بەڵام دوێنێ چەند قاچێکی نیشتیمانم لێ پەیابوون
تووڕە و تڕۆ بە نووکەشەق هەتا ئەو خوارە بردیانم
پێیان وتم:
لە بەر بەرژەوەندی 'ئاو' و ئەو شاخانە
لەبەر بەرژەوەندی هوما و باز و ئەو هەموو کەڵەکێویانە ئەبێ بڕۆی
ئەبێ بڕۆن
هەتا زووە ئێرە چۆڵ کەن
چونکە هەڤاڵ هەڵۆزادە وا بە نیازە لە دوای نەورۆز
ئا ئەم ئاستە لە سەرەوە هەتا ئەو سەر
بکات بە کێڵگەی نازداری گوڵی خەشخاش!
من گوێم لێیە
لێرە خاک نرکەنرکێتی و ئەناڵێنێ و
ئەوەندەیان لێدزیوە
لەمسەرەوە هەتا ئەو سەری فیدراڵی
هەموو جەستەی کوناودەرە
ئەم کاتەو باش
من ناوم 'عەدالەتە'
لەسەر زەمین چاوێکی خوا و دەستێکی خوام
ئەوەتەی هاتوومەتە ئەم نیشتیمانەوە
کەس نامناسێ و کەس نامبینێ و
ئەوەی ناوی نەبێ منم
من لێرە تەنهام
هەموو شەوێ بە چرپاکەی خۆمەوە ئەمبەستنەوە
پلاستەرێکیش ئەدەن لە دەمم
ئەم نیشتیمانە ئەوەندە ڕقی لە منە
هەر هەلێکی بۆ هەڵکەوی سەرم ئەبڕێ
من بە ئاسانی نادزرێم
بەڵام لێرە ئەگەر ئاگام لە خۆم نەبێ
ئەمدزن و ئەمفڕێنن
ماسکەکەی من ئەبەستن و ترازووەکەم هەڵئەگرن و
ئەچنە دەرێ بۆ ناو خەڵک و
سلسار سلسار
ئەڵێن ئێمە نەک عەدالەت
خودایەکی تازەهاتووی ئەم وڵاتەین!
ئەم دەست بەو دەستی نەزانی و