شاعیر: شێرکۆ بێکەس
کتێب: کاوەی ئاسنگەر
سەرناو: تابلۆی یەکەم

«جێگا گۆڕستانێکە و مانگە شەوێکی خۆش، زێمری و زاماوا خەریکی گۆڕ ھەڵکەندنن». 
زێمری: 
«دوای ئەوەی پشویەک ئەدات و ماوەیەک لەمانگ ورد ئەبێتەوە». 
تریفەی مانگ، زەردەخەنەی، 

لێوی وشکی پڕ لە تەوسە
پێڵوی قورسی پڕ وەنەوزە
تەماشای کەی…
ھەر بەڕەنگی زەردیا دیارە
ئەڵێی مردووی سەد ساڵەیە! 
زاماوا: 
سەیر نییە، ئەویش پارچەی

دەروونی ئەم وڵاتەیە…
بە دوای خەما ئاوارەیە…
چرای کزی، شەوە زەنگی، 
ئەم خاکەیە. 
- پشوویەک -
زێمری: 
باشە تاکەی ئەم بەڵایە

مۆتەکەی ڕەشی سەر سنگ بێ؟ 
زاماوا: 
لە مانگ پرسە! 

بۆ بێ دەنگ بێ
لە بەرچی نایەتە قسە؟ …
زێمری: 
ئەویش وەک ئێمە وەڕسە! 
زاماوا: 
ئەی قوربانیمان نەدایە…

ورد و درشت
نەمان پەرست
تا ڕزگار بین لەم بەڵایە! 
زێمری: 
ئارامی گشت فریشتەکان

توول ئەکێشی.. خوا ھەر وایە! 
تۆڵەی درەنگ ئەکاتەوە…
زاماوا: 
«بەتەوسەوە»
جارێ ھەر پیش ئەخواتەوە
«بە ڕقەوە»
بڕوام بە ئاسمان نەماوە

بڕوام بە «سمکان» نەماوە
لە کوێن؟ … لە کوێن؟ …
زێمری: 
قاو بڵاوە خەڵکی ئەڵێن

کوێر بووە چاوی ئەھرەمەن
زاماوا: 
درۆ ئەکەن، درۆ ئەکەن

چاو… زیندووە
نەمردوە…
ئەی نابینی ھەموو ڕۆژێ
چەند ئەکوژێ، چەند ئەنێژێ! 
زێمری: 
وام بیست، دوێنێ شەو لە خەوا

«زوو» فرسەتی لێ ھێناوە
لە ناکاوا…
بە دەنووک چاوی کۆڵیوە
بە چنگ جەرگی ھەڵ دڕیوە
لە پاشانا ھەڵ فڕیوە
تا لای «سمکان» نەوەستاوە
زاماوا: 
تۆ بێ ئاگای «زوو» کوژراوە

من پێم وتی
بڕوام بە سمکان نەماوە
ھیچی نەکرد
ئێمە خۆمان تەفرە داوە! 
- پشوویەکی کورت -
بۆ وا خاوی، دەی ھەڵکەنە

دەس بزوێنە
بەس بێ چەنە
زێمری: 
تۆش نۆرەت دێ

ئەھرەمەن قورتومت بگرێ
زاماوا: 
ئەمترسێنی

دەبا بیگرێ
- پشوویەک -
«لەدوای لێدانی مۆسیقایەکی ترسناک، سێ کاسە سەر لە ژێرەوە بەرز ئەبنەوە، زێمری و زاماوا ڕا ئەچڵەکن و ئەشڵەژێن»
کاسە سەری یەکەم: 
بەس چەنە بەن، دەی ھەڵکەنن. 
کاسە سەری دووھەم: 
ئێوە دۆستن یان دوژمنن؟ 
کاسە سەری سێھەم: 
گۆڕ ھەڵکەنی ئەھرەمەنن. 
«ھەردوو گۆڕ ھەڵکەنەکە ھەڵ ئەسنە سەر پێ و نزیکی کاسە سەرەکان ئەکەونەوە»
زاماوا: 
مەڕۆن، مەڕۆن، چەند پرسیارێ

ئەم پێم ئەڵێ…
سمکان تۆڵە ئەکاتەوە
لە دەروونی پیس و ناپاک
لەماری شانی ئەژدەھاک
زێمری: 
من وا ئەڵێم، بەڵێ وایە

ھەر ئەو تۆڵە ئەکاتەوە
ھەر ئەو لە سەرمان لا ئەبا، 
ئەم بەڵایە…
کاسە سەری یەکەم: 
پرسیارتان کرد لە ڕەشەبا؟ 

لە مانگ، لە ئەستێرە، دەریا؟ 
زاماوا: 
نەما پرسیاری لێ نەکەین

داڵدەی خۆمانی بۆ نەبەین! 
کاسە سەری دووھەم: 
ئەی لە پاشدا، لە ئەنجاما؟ 
کاسە سەری سێھەم: 
چارەنووسی ئێوە چی بوو؟ 
زاماوا: 
وەرام نەبوو! 
زێمری: 
وەرام نەبوو! 
- پشوویەک -
کاسە سەری یەکەم: 
خۆتان زیندوون

پرسیار لە مردوو بۆ ئەکەن! 
کاسە سەری دووھەم: 
پشت لە یەکتری ھەڵ مەکەن

خەرمانی یەک مەسووتێنن! 
کاسە سەری سێھەم: 
بە وەرامی ئەنجام ئەگەن! 
«ھەردوو گۆڕ ھەڵکەنەکە بە گوێی یەکدا ئەچرپێنن، زاماوا ڕوو ئەکاتە کاسەسەری یەکەم»: 
زاماوا: 
شێوەت ئەکەم..

بەڵام تەواو ناتناسمەوە..
تۆ…
کاسە سەری یەکەم: 
من ئەتناسم

ھەموو جارێ یادت ئەکەم! 
ئێستا بیرت ئەخەمەوە..
من دراوسێیەکی خۆتانم
کوڕە گەورەکەی «ئانانم»..
مێشکم دەرخواردی مارەکەی
نەوسنی ئەژدەھاک درا
وام لێ کرا! 
چەند تاوان بوو! 
وام لێ کرا! 
زاماوا: 
ئا.. ڕاست ئەکەی

پار زستان بوو..
زێمری: 
ئەمیش وەکو ھەزارەھا، 

بێ تاوان بوو
- پشوویەک -
«زێمری ڕوو ئەکاتە کاسەسەری دووھەم وسێھەم ولێیان ئەچێتە پێشەوە»
ئەی ئێوە کێن؟ 
کاسە سەری یەکەم و دووھەم: 
«بە یەک دەنگ»: 
کوڕی کاوەین

حەوت برا بووین
پێکەوە زنجیر کرا بووین
شەشمان بۆ مار بووین بە خۆراک
تا چاک بێتەوە ئەژدەھاک
بەڵام بێ سوود، مار تا ئەھات
نەوسن و برسی تر ئەبوو
بۆ مێشکی تر ھارتر ئەبوو
ئێستاش ئێمە: 
تەنھا یەک برامان ماوە
زاماوا: 
کاوەی باوکیشتان ھەر ماوە؟ ! 
زێمری: 
ڕاستە جارێ ئەویش ماوە! 
- پشوویەک -
«زاماوا ڕوو ئەکاتە کاسە سەرەکان»
زاماوا: 
خەڵکی مێشکی سەریان بردووم

ھێندە پرسیاریان لێکردووم
ئەبێ وەرام لای ئێوە بێ
بەڵام ڕوو شکێنم مەکەن
لە پرسیارەکەم ڕامەکەن
«ھەر سێ کاسەسەرەکە: 
«بە یەک دەنگ»: 
فەرموو بڵێ..

ئەگەر وەرام لای ئێمە نەبێ
ڕاست پێت ئەڵێین
چونکە دوژمنی خوێنەخوێی
ڕیا و درۆین..
زاماوا: 
لەدوای مردن..

زیندوو بونەوەمان ھەیە؟ 
جارێکی تر..
ھاتنەوەمان ئیتر ھەیە؟ 
یان قسەیە!!
«ھەر سێ کاسەسەرەکە: 
«بە یەک دەنگ»: 
بە خەڵک بڵێن ژیانەوە..

ھەستانەوە..
جارێکی تر.. ڕاستە ھەیە..
بەڵام تەنھا ئەو کاتەیە..
کە ئەژدەھاک
ئەنێنە خاک! 
«ھەر سێ کاسە سەرەکە ون ئەبن»
- پشوویەک و سەرسام بوونێک -
زاماوا: 
نیوە شەوە.. چەندمان ھەڵ کەن؟ 
زێمری: 
ھەر تەنھا دەن! 
زاماوا: 
ھێزم بڕا… ھێزم بڕا..
زێمری: 
بەس چەنە بە، ھەر ھەڵکەنە! 

ئەمە خواستی ئەھرەمەنە…
- پشوویەک لەگەڵ ھەڵکەندندا -
«سێ ڕێبوار دێنە ژوورەوە و، دیارە لە ڕێگایەکی دورەوە ھاتوون، بە لای گۆڕ ھەڵکەنەکاندا تێ ئەپەڕن، پێش تێپەڕ بوون، کاتێ ئەگەنە لایان»: 
ڕێبواری یەکەم: 
سمکان ھێز و تینتان باتێ..
ڕێبواری دووھەم: 
ئینکی چاوی دڵتان باتێ
ڕێبواری سێھەم: 
ئانلیل فەڕ و پیتتان باتێ. 
زاماوا و زێمری: 
«بە یەک دەنگ»
ماری نەوسن نەتان گاتێ! 
زێمری: 
لە کوێ ھاتوون بۆ کوێ ئەچن؟ ! 
ڕێبوارێکیان: 
لە لای پیرە مەگروونەوە..

بۆ لای پیری ڕاو تەدبیری
گەورەی ئێرە کەوتووینە ڕێ
زاماوا: 
«ماشۆ» ڕێگەتان پێنەگرێ! 
«تێ ئەپەڕن، یەکێکیان ئەگەڕێتەوە، بە دەنگێکی نزم ڕوو ئەکاتە ھەردوو گۆڕ ھەڵکەنەکە»: 
ڕێبوار: 
ماری سەر شان ھەر زیندووە؟ 

ئەژدەھاک ئەڵێن ھیلاکە؟ 
ئەھرەمەن لە پێ کەوتووە؟ 
زێمری: 
«بە گاڵتە پێکردنەوە»
درۆی گەورەیان کردووە..

ئەژدەھاک زرپ و زیندوە! 
مار چوار سەری زیاد کردووە..! 
«ڕێبوارەکە بە پەلە ئەچێتە دەرەوە»
- پشوویەک -
«ھەردوو گۆڕ ھەڵکەنەکە دەست لە ئیش ھەڵ ئەگرن، چاو ئەبڕنە ئاسمان». 
زاماوا: 
تۆ بڕوانە چۆن.. ئەستێرە

چاویان بڕیوەتە ئێرە! 
زێمری: 
نەھێنی ئێرە ئەزانن..
زاماوا: 
«نانا» ماتە..

ھەر بێ دەنگە
بەڵام ئێجگار شۆخ و شەنگە..
چاوی پڕ تیشکی ئاواتە…
زێمری: 
ئەی «ئەنانی» ئەستێرە و مانگ

ئەی خواوەندی ھەموو ئاسمان
کوا مژدە و بانگ؟ 
وەرە خوارێ، 
لەم نزیکەوە ببینە…
لەم خاکەدا خوێن ئەبارێ
خۆت ببینە کە ئەھرەمەن
چۆن لە دۆڵی کینە و ڕقا..
دڵ ئەھاڕێ، گوڵ ئەھاڕێ
وەرە خوارێ، خۆت ببینە…
زاماوا: 
من پێم وتی: 

ھەتا ئەناناش کەڕ بووە..
زێمری: 
تۆ تێ ناگەی..

ئەویش دڵی پڕ برینە..
شین ئەگێڕێ..
بۆ ئەفسانەی ئەم زەمینە! 
- پشوویەک -
زاماوا: 
«بە گۆرانیەوە بە ئاوازێکی ماتەمین»
پەپوو ئەڵێ. ! ئەم وڵاتە

لە ژێر باڵما، کش و ماتە..
ئەم وڵاتە سەر تا خواری
چیاو پێ دەشت و ڕووباری
کەلاوەی وەیشومەی منە..
ھەمووی تاپۆی خەمی منە..
ئەھرەمەن دۆستی دێرینمە
- پشوویەک -
ئەژدەھاک ئاوازی منە

مێشک بۆ ماری سەرشانی
ھیوا و خۆزگە و نیازی منە
شوێنم، ماشۆی لای مردنە
ئەم وڵاتە تاپۆی منە
تاپۆی منە، تاپۆی منە