شاعیر: جەھانئارا
کتێب: شیعرەکانی جەھانئارا
سەرناو: نامەی ژمارە ٣ بۆ هاوسەرەکەی، عەلی ئەکبەر خانی ئەردەڵان، ناسراو بە شرف الملک

ئاغەم کارییەن ...
بیلا جە دووریت دەردم کارییەن

هەر شەو تا بە ڕۆ بێقەرارییەن
کول بەڵای بەڕاست شین و زارییەن

ئەوەندە بێحەد تاسەی تۆم کەردەن
دوودی هەناسەم جە فەرق ویەردەن

دیدەم ئینتزار ئاموشۆی ڕاتەن
خەیاڵ هەر نە فکر وێر سەوداتەن

سەرسام سادار چوون لەیلێ ئاسام
شادی و زەوق نە ڕووی دەروون هەراسام

چونکە بەی ڕەنگە، دەرد کاریمەن
دەرد بێ دەرمان، نادیاریمەن

بۆ تایە کاکۆڵ، قەترانی شەو بۆ
وازکەرە نە فەرق، عەتر ئەشەدبۆ

بکیانە پەرێ زامدار زامت
دڵ بە سێخ بڕیان، باڵای نەمامت

لەحزەیەک نمەشۆ نام تۆم جە هۆش
تا وە ڕۆی مەردەن، نییەن فەرامۆش

قەسەمم واردەن، ڕۆح بارۆن وە بەر
بنێرۆ نە ڕێت، عومر و گیان و سەر

قەسەم بە ئایەی سی جزمەی کەلام
پەی تۆ خاو و خورد لێم بییەن حەرام

سەوگەند بەو باڵای، نازەنین ئەندام
غەیر جە تۆ زەوقم جە گشت کەس حەرام

ئەما تۆ پەی من، نییەنی وە تەنگ
بێڕەحمی بێڕەحم، دڵ سەنگی دڵ سەنگ

مەیلت چوون جاران جەی وەر نەمەندەن
مەعلوومەن دەندان، کەنیزت کەندەن

وەرنە یانێ چێش، بینایی دیدەم
عومرم، عەزیزم، هەی بەرگوزیدەم

یە خەیڵی وەختەن، مەیلت کەردەن کەم
کۆت کەردەن جەلام خەرمان خەرمان خەم

ڕۆ جە ڕۆ فێشتەر مەینەت مەدەی پێم
وەڵا بێزارم، من جە گیان وێم 

جە تەنخوای نەوید خەم پەیم مەکیانی
وە شەرت وەرتەر هیچ نمەزانی