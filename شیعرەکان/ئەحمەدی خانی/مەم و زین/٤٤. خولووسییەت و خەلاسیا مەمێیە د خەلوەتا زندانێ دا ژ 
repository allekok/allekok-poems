شاعیر: ئەحمەدی خانی
کتێب: مەم و زین
سەرناو: خولووسییەت و خەلاسیا مەمێیە د خەلوەتا زندانێ دا ژ سفاتێ د حەیوانی موشارەکەت و موشاکەلەتا وییە ب ئەخلاقێ د رووحانی

مهرا فەلەکێ ئەزەل عەدیمە
کینا فەلەکێ ئەبەد قەدیمە

هەرچی وەکوو ئەو ژ عەردێ ڕاکەت
ئەلبەتتە وی دێ د عەردێ ڕا کەت

عولوی ژ خوە ڕا عەیان دخوازت
سوفلی ژ مە ڕا نهان دخوازت

نابینی هەڕۆ کو ئافتابێ
داڤێتە مەغارەیا تورابێ

خاسما کو د گەل قەبیلێ عاشق
هەم خائن و خارە هەم مونافق

ئەلبەتتە دلێ مە عشقبازان
ئەوول دبتن ب غونج و نازان

ئاخر دکەتن مەلوول و مەئیووس
مانەندی مەمێ زەلیل و مەحبووس

داڤێژتە مەحبەسێ ب ناکام
داتینتە مەرقەدێ سەرەنجام

ئەو بەخت ڕەشێ لەقەب ل وی مەم
بێ هەمنەفەس و هەڤال و هەمدەم

هاڤێتنە چالەکێ ب زاری
تەشبیهی ب گۆڕێ تەنگ و تاری

مەکرووه وەکی دەهانێ ئە ژدەر
مەنکوورە وەکی نەکیر و مونکەر

ڕوونشت د وێ ڤە عابدانە
زندان ل وی بوویە چللەخانە

ئەو جه ل وی بوویە چاهێ نەخشەب
ئەو مەه گەڕیا هلالێ یەک شەب

سووفی کو گهشتە کونجێ خەلوەت
شەیخینی گها مەقامێ وەحدەت

گەه شوبهەتی عاشقان ب دلخواز
گەه شوبهەتی عاشقان ب داخواز

هەر لەحزەد گەل کەلا گرینێ
ئەڤ ڕەنگەهە وی دگۆتە زینێ: 

کای مسلێ حەرارەتا غەریزی
ئیرۆهە د مسرێ دل عەزیزی

سەد جار هەڕۆ ل قەلبێ غەمناک
پیراهەنێ سەبرێ من تە کر چاک

گەه گەه چ دبت وەکی زولەیخا
پوڕسا م بکی تو ئەی شەکەرخا

لەیلا تویی ئەز ژ بۆ تە مەجنوون
گولگوون ژ تە ڕا سرشکێ پوڕخوون

فەرهاد ئەزم تو بۆ مە شیرین
سەیلاب سرشکێ جوویێ شیرین

دونیا ل مە گەر چ بوویە زندان
ئیرۆهە تەنێ ئەزم موسلمان! 

لەورا ژ دەڤێ نەبیێ مورسەل
بوو ئەڤ خەبەرە سەحیح و مورسەل: 

دونیا کو بهشتا کافرانە
مەئوایێ بەلایێ موئمنانە

هەر چەندە قەوی موشەووەشم ئەز
ئەو چەند ب موشەووەشی خوەشم ئەز

سەد سال بگێڕی من تو مەحبووس
ما ئەز قە دبم ژ وەسلێ مەئیووس

سووندێ دخوم ئەز ب سوورەئێ نوور
دێما کو ئەوە کتابێ مەستوور

دەه جار ب حەققێ بەژن و بالێ
چل جار ب حەققێ زولف و خالێ

تەحقیق ب ئافتابێ روخسار
تەسدیق ب ماهتابێ دیدار

تەئکید ب قبلەگاهێ ئەبروو
تەعزیم ب سەجدەگاهێ گیسوو

سەد جار قەسەم ب هەردو نوونان
عەهدا من ئەوە د گەل عویوونان

حەتتا رەمەقەک هەبت ژ جانی
جانا! تو د جانی دا نهانی

هندی کو ژ هەجرێ بێ قەرارم
ئەو چەند ژ تە ئومێدوارم

هەر چەند کو میر ل من غەزەب کر
ئەڤ قەهرە ل من تە بێ سەبەب کر

هەر چەند خەبەرێ بەکر وی گوه کر
ئەڤ جەبر ل من ئەوی ب جه کر

لەورا کو تو شاهی ئەز گەدا بووم
ئەز بۆ تە نە کوفو و هەم لقا بووم

تو مهر جەمال و مەه جەبینی
ئەڤ چەند لەتیف و نازەنینی

ئەز خار و زەلیل و خاکسارم
ئەڤ ڕەنگە زەعیف ودل فەگارم

پەروانەمە تەن مە دایە ئاگر
سوهتیمە ب باتن و ب زاهر

نیلووفەرە دل تو ئافتابی
تەن شوبهی کتان تو ماهتابی

گەر تەن بڕزت وە یا ببت خەرق
وەر دل ببتن د بەحرێ غەم غەرق

حەققێ منە عەدلە زولم نینە
خاسسییەتێ ئاگرێ ئەڤینە

ئەڤ چالە ئەگەر چ زێدە کوورە
أما ژ عەدالەتێ نە دوورە

سووفیمە و سەومەعە نشینم
خوەش تالبێ نوورێ ڕوویێ زینم

حاسل قەومی مەقامێ موتوا
بەر مووجبێ قبل أن تموتوا

تەزکییەئێ نەفسێ بوو موکەممەل
تەسفییەئێ قەلبی بوو موحەسسەل

ئایینەئێ رووحێ بوو موجەللا
نەفس ودل و جان ب هەڤ موسەففا

ئەو موعتەکفێ د دەورێ چالێ
هێژا نەگەهشتی دەورێ سالێ

بەلکی نە چل ونە ئەربەعینەک
زەننا د دلێ وی بوو یەقینەک

مەشهوود بوویین ل قەلبی ئەنوار
مەکشووف بوویین ل بەر وی ئەسرار

ئایینەئێ دل وە بوو موسەیقەل
سوورەت وە ب مەعنەیێ موبەددەل

ئەو هەیکەلێ مەتلەبا مەجازی
بوو مەلعەبێ تفلێ عشقبازی

ئەڤ مومکن و ما سوی سەراسەر
فی الجمله ژ بۆ وی بوونە مەنزەر

ئەڤ دار و بەر و دەواب و ئنسان
ئەڤ مەعدەن و ئەڤ نەبات و حەیوان

هەرچی کو ب دل وی لێ نەزەر کر
هەرچی ب خیالی لێ گوزەر کر

هەر یەک د نوما ژ بۆ وی زینەک
مەشهوود ژ هەر یەکی یەقینەک

گۆیا ب خوە ئەو رەسەد نشین بوو
ئەو چال ژ بۆ وی دووربین بوو