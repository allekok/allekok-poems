شاعیر: ئەحمەدی خانی
کتێب: مەم و زین
سەرناو: هشیاریا مەمێ و تاجدین ژ بێ هۆشی و مەخمووریا شەرابا عشقێ ئاگاهی و خەبەرداریا وانە ژ سەبەب و واستەئێ وەمەقێ

ئەو دووختە چەشم هەردو شاهین
ئەو سووختە پەڕ مەمۆ و تاجدین

خوەش چوونە شکارێ کەبک و قازان
ناگاه ب سەرڤە شوبهی بازان

نۆڕەک فتلی ل وان ژ ناگەه
ئێدی قە نەما ئەوان چو ئاگەه

هندی کو د هەفتیا حەمەل بوون
ئەو زێدە د وەحشی و خەبەل بوون

ئەو هەفتە ل وان کو بوویە سالف
خووکەردەئێ عشقێ بوون موئالف

ڕابوونەڤە ڕۆ ژەکێ ب یەک ڤە
فکرینە ب ڕەنگ و ڕوویێ یەک ڤە

عشقێ کربوون وەسا موبەددەل
وان یێک و دو ناس نەکر ژ ئەووەل

ئەووەل دکرن ژ هەڤ تەغەرروب
پاشی کو کرن ب هەڤ تەقەرروب

دیتن خوە ب پاچەبەند و زەنگل
پەرواز و فڕین مەحال و موشکل

ئوسکووفەکە زولمەتێ ب سەر دا
جلفوویەکە ئولفەتێ ب بەر دا

بێ توعمە و بێ شەراب و بێ چاڤ
بێ مەقسەد و بێ مراد و بێ گاڤ

مەستانە ژ ڕەنگێ چەشمێ دلدار
مەخموور و سیاه و مەست و بیمار

مانەندێ دەهانێ یارێ دلتەنگ
نالین ژ ڕەها دلی وەکی چەنگ

گۆتن : عەجەب ئەم کوو بوونە بیمار
یا بوونە وەکی شێرێ بریندار

یانە وەهە ئەم چڕا نکارین
مەجرووح و زەعیف و دلفەگارین

ئەڤ ڕەنگەهە وان دکر تەفەححوس
ماهییەتێ حالێ خوە تەجەسسوس

تاجدین فکری د دەست برایی
تەیست گوهەرەک وەکی چرایی

یاقووتەکە مسلێ دانەئێ نار
مەشعەل سفەتە ژ بۆ شەڤا تار

مانەندی شەمالێ ئەو تەییسی
حەککاکی ب ناڤێ زین نڤیسی

دەستێ خوە درێژکرێ کو بینت
دا قەنج نەزەر بکەت ببینت

مەم ژی فکری د دەستێ تاجدین
ئەلماسەکە بێ بها و تەخمین

لێ ئسمێ ستی کری کتابەت
ئوستادەکی ساحبێ مەهارەت

سەرراف ئەگەر ببیتە بوقرات
تەخمین بکەتن ب وەزن و قیرات

بازار بکەت ژ بۆ فەلاتوون
مەجمووعێ خەزائنێ د قاروون

سومنا سەمەنێ د وان نگینان
نابت ب ووقووفێ دووربینان

مایین د تەعەججوب و تەحەییور
دامان و گەلەک کرن تەفەککور

زانین کو سەواحبێ نگینان
هەر چی کری کر ستی و زینان

ڕۆ ژا وەکوو بوویی عیدێ تەحویل
ئەو ژی گەڕیانە جامە تەبدیل

چاوا خەملینە ئەڤ کەچانی
ئەو ژی گەڕیانە جل کوڕانی

ئەو بوون کو مە گۆ د رووزێ نەورووز
مسلێ مەه و مهرێ عالەم ئەفرووز

ئەو هەردونە یێ د دەست ڤەمشتن
ئەو هەردونە یێ د خەل دکوشتن

ئەو بوونە د شەهری بوویی جەللاد
ئەو بوونە کو خەل ژ دەست ب فەریاد

ئەو بوونە کو ڤان ب دل حەباندن
ئەو بوونە ل ڤان جەگەر کەواندن

وان هەردو بران ب عەقل و تەخمین
بێ شائبە قاتلێ خوە زانین

تاجدینی هەبوو ل نک شوعوورەک
عشقێ د وی هشتبوو قوسوورەک

گۆ: ڕابە برا ژ ناڤ نڤینان
بەس ئاهێ بکە ژ بەر برینان

ئەم شێرن و ئەو د خوە غەزالن
پوڕ عەیبە کو ئەم ژ دەست بنالن

مەم پوختەئێ عشقێ بوو تەمامی
گۆتی کو برا مەگەر تو خامی

دا زەن نەبری موجەسسەمم ئەز
سەر تا ب پیان موقەسسەمم ئەز

ئەڤ جسم ل من بوویە موخەتتەت
ئەو خەت هەمی بووینە مونەققەت

تەئسیر وە ڕەنگە عشق و وەمقان
بالطول د توول و عەرز و عومقان

یەک نوقتەنەهن ژ دەردی خالی
هێژا تو دبێی: چڕا دنالی؟ ! 

دل بوویە مەحەللێ عشقێ حالا
ڤی حالی د ڤێ مەحەللێ ڤالا

نینە عەجەب ئەر ببم حولوولی
من مایە ژ سوورەتێ هەیوولی

شاهینشەهێ عشقێ بێ غەرەز هات
جەوهەر ڤەشری دەما عەرەز هات

ئەڤ حال و مەحەل و جسم و جەوهەر
عشقێ ژ خوە ڕا کرن موسەخخەر

جان و جەگەر و دل و هناڤان
دەست و سەر و پێ و پشت و چاڤان

واللهی یەکی نەمایە راحەت
باللهی یەکی نەمایە تاقەت

بزداندنە وان ژ من عەلائق
بالجمله دبێن کو: نحن عاشق

نا پوڕسی ل حالێ من تو زالم
هێژا تو دبێژی ئەز نەنالم؟ ! 

ئەڤ ڕەنگەهە وی کو کر تەزەللوم
تاجدینی نەما ژ بۆ تەکەللوم

ئەو مانە د گەل ئەڤان برینان
بەحسا مە ل سەر ستی و زینان