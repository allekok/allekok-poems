شاعیر: ئەحمەدی خانی
کتێب: مەم و زین
سەرناو: نائومێدیا زینێیە ژ دەولەتا وەسلەت و حەزرەتێ دەردەمەندیا وێیە ژ کوربەتا فورقەت و حەسرەتێ

تاجدین و ستی کو بوون ب هەڤ شاد
وەسلێ کرن ئەو ژ هەجرێ ئازاد

مەم مایە د کونجێ وەحدەتێ فەرد
نە یار و نە هەمنشین نە هەمدەرد

هەمدەم کو نەبن ژ بۆ دەمان ڕا
هەمدەرد نەبن ژ بۆ غەمان ڕا

غەمگین ب چ دێ بکن تەحەممول
شاهین ب چ دێ بکن تەوەسسول

شاهی و غەمان دڤێت ئەنباز
دەردان و دەمان دڤێت دەمساز

ئونسییەتێ عاشقان سوکوونە
سەرمایەئێ وەحشەتێ جونوونە

ئاسوودە دبن ب یەک دو هەم قال
خاسما کو هەبن ب یەک ڤە هەم حال

زینێ و ستی مەمۆ و تاجدین
ڤێکڕا دکرن مەدار و تەسکین

زینێ کو دکر ژ دەردی ئەفغان
دەنگێ ستیێ دبوویە دەرمان

گاڤا وەکوو مەم ب دل دنالی
تاجدین دبوویە حەکیم ل ئالی

ئەڤ هەردوو ژ هەر دووان جودابوون
چوون هەردو ب مەقسەدا خوە شابوون

مان زین و مەمێ د بێ سەرەنجام
بێ مەقسەد و بێ موراد و بێ کام

چل ڕۆ ژی نە خۆر نە خواب زینێ
سەر ڕانەدبوو ژ سەر گرینێ

خوونا دلی بوو غزا و خوارن
هێستر ب خوە شەربەت و ڤەخوارن

هەموارە ب ڕۆ ژ ئەگەر ب شەڤ بوو
وێ حال ژ فورقەتێ هەر ئەڤ بوو

ڕۆ ژان دگری ب شەڤ دکر ئاه
ئەو ڕەنگ گەڕیا زەعیف ئەو ماه

بەدرا ڕوویێ وێ بووە هلالەک
تەلعەت د نوما وەکی خەیالەک

هەمزاد و هەڤال و هەمنشینان
هەمزار و ئەمین و نازەنینان

هەر لەحزەدگۆتنێ ب رققەت: 
کەی سەروێ ریازێ باغێ رفعەت

سەرسەبزی و تازە بەرگ و باری
ئەڤ چەندە چ هێستران دباری

هەمشیرە ئەگەر ژ تە جودابوو
خوەش چوو و ب هەمسەرێ خوە شابوو

وێ گرتیە بۆ خوە سەبر و تەمکین
ئەو شایە ل وێ تو لێرە غەمگین

من بعد غەمان ژ قەلبی ڕاکە
تەشبیهی ب زولفێ بەر ڤەباکە

چین چین بکە توررەئێ د شەب ڕەنگ
گول گول ڤەکە عارزێ د گول ڕەنگ

زولفان ڤەکە دا ببن موسەلسەل
ئەکلیلێ ل جەبهەتێ موکەللەل

بسکان تو ژ خەمریان جودا کە
زولفان شەکە پێکڤە بەر هەوا کە

دا سونبول و سۆرگول ئاشنا بن
رەیحان و بنەفشە تا ب تا بن

بسکان بوەرینە سەر هلالان
سەودا کە د بەککەئێ بلالان

دیسان بکە خەمریان قەدەح نۆش
جەعدان ڤەکە کەعبە بت سیەه پۆش

تا خەلق ژ غەرب و شەرقێ تا شام
حوججاج سفەت ب بەستن ئحرام

پەیوەند بکە پێکڤە بسک و خالێ
شیرازە کە موسحەفا جەمالێ

سەرلەوحەئێ دێم ببت موزەههەب
ئایاتێ خودێ ببن مورەتتەب

دا فرقەئێ کافر و موسلمان
تەسدیق بکەن ب نەسسێ فورقان

ڤان غەمزە و ئاورێ د خوونخوار
وان خەنجەر و کەیبرێ د د ژوار

زنهار ! مەدێ جەواز و روخسەت
وان نینە ب کەس چو رفق و رەحمەت

مەئز وون بکە توررەئێ د تەررار
دا حوکمی بکن ل شاه و خوندکار

پەردێ تو ژ بەر گولان هلینە
پێ سەبریێ بولبولان ببینە

خەندان بکە غونچەیا دەهانی
نالان کە هەزار داستانی

سەرخوەش کە ل گەردەنێ گوهاران
سەرسەم کە جونوون و دین و هاران

مەیخوەر کە مەلان ب غونج و نازان
شەیخان بشەهینە بەر بەرازان

دەستوور بدە بسک و زولف و خالان
ئاگاه بگێڕە ئەهلێ حالان

دا مورشدێ بێ تەریقێ هائم
سەرگەشتە نەبت وەکی بەهائم

ئنکار بکەت زەلالێ موتلەق
ئقرار بکەت ب سوورەتێ حەق

فارغ ژ تەجەللیا جەلالێ
قانع ب تەسەوورا جەمالێ

فانی بکەتن ئەوێ وجوودێ
باقی ببتن ب ڤێ شوهوودێ

ئەڤ چەندە ئەوان دگۆتن ئەڤ پەند
زین پێ نەدبوو سەبوور و خورسەند

بەلکی ب نەسیحەت و ب پەندان
یەک جار دکەتە بەلا و بەندان

عشق ئاگرە نەفخەیە نەسیحەت
سڕ پەردەیە لەومەیە فەزیحەت

هندی کو ئەوا دکر مەلامەت
وێ زێدە دبوو ژ وان نەدامەت

ئەشکان نەددانە چاڤی فورسەت
ئاهان نەددا دەهانی موهلەت

دا ئەڤ ب کەلامەکی خەبەر دەت
یا ئەو ب مەقامەکی نەزەر کەت

ناسح فکرین کو وەعز و تەقریر
ناکن ب چو ڕەنگی نەفع و تەئسیر

مایین د تەعەججوبێ کو ئەو ماه
ئەڤ چەندە ژ بۆ چڕا دکەت ئاه

وان هەر وە قیاس دکر کو زینێ
هەر بۆ ستیێ دکەت گرینێ

دیتن کو خەبەر هەمی هەوا بوون
ناچار کرن سوکووت و ڕابوون

زین ما ب تەنێ د گەل غەمان جۆت
غەم لێ جڤیان ژ بۆ غەمان گۆت