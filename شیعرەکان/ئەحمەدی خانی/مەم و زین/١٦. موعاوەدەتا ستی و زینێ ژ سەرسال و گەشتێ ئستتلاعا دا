شاعیر: ئەحمەدی خانی
کتێب: مەم و زین
سەرناو: موعاوەدەتا ستی و زینێ ژ سەرسال و گەشتێ ئستتلاعا دایەئێ ل ماجەرا و سەرگوزەشتێ

ئەو ژی ڤەگەڕین ب وی لباسی
حازر شەلیان کو کەس نەناسی

هەر چەندە کرن لباس تەبدیل
ئەمما نە دبوون ژ حالی تەحویل

عشقێ کربوون ووسا موبەددەل
ئێدی نە دچوونە حالێ ئەووەل

قەت کەس نەدگۆ ستی و زینە
خەلقێ وە دزانی ئەجنەبینە

دایینەکە وان هەبوو زەمانی
تەشبیهی بەلایێ ئاسمانی

زالا فەلەکێ ل بەر زەبوون بوو
وێ ناڤ ژ پیری حەیزەبوون بوو

ئەو هات ژ غەفلەتێ ب سەر دا
فکری کو جلێ د وان د بەر دا

ڕوونشتنە بێ مەزاق و مەشرەب
ونداکرنە زەقەن د غەبغەب

یەعنی کو د تەحەییور و مەلالن
مەه پارە د حالەتێ وەبالن

جولوا بوویی جەوجەمێ دتازە
ڕەنگێ سەمەنێ ب جایی غازە

کافوور مەسەل عوزارێ قانی
سۆرگول گەڕیانە زەعفەرانی

زانی کو پەری د بێ لباسن
مەجلووبێ مەحەببەتا ئوناسن

گۆ: ئەی هەوەسێ دل و هناڤان
هەر یەک ژ وە روهنیا دو چاڤان

حافز ژ وە ڕا مەگەر خودێ بت
جانێ م ژ بۆ وە ڕا فدێ بت

هوون هندە موقەییەدن د قەیدێ
ئیرۆ ب تنێ کو چوونە سەیدێ

وە زوو شەمراند ژ بۆ چ سەرسال
هوون ڕاست ببێن کو بوویە ئەحوال

بێژن کو موقەددمە چ ڕەنگە
ئەڤ حیرەتە یا خیالە بەنگە

هوون بۆ چ حەزینن ئەی مەتایا
نینن چو نەتیجە بێ قەزایا

هوون بێژنە من کۆ بوو قەزییە؟ 
کەنگی ل مە خەف دبت خەبییە

ئەز دێ نوهە ڕەملەکێ بڕێژم
ئسمی و زەمیری ئەز ببێژم

یان شووشە و مەندلا خوە دانم
ماهییەتێ حالی دێ بزانم

وان گۆتنە دایەئێ نهانی: 
ئەم سوبحێ کو چوونە دەر ژ خانی

هەرچی ل مە بوو دوچار و پەیدا
حازر گەڕیا جونوون و شەیدا

ئاخر کو ژ حەددی چوویە دەر جەور
جەورێ ل مە عاقبەت نەما دەور

ئەم ژی گەڕیان مەلوول و مەغبوون
هاتینەڤە ئەم خەفیف و مەخبوون

دایین ب تەئەننی و تەوەللا
چوو پالڤە دایە وان تەسەللا

گۆ: هوون ب جەمالێ شەهریارن
هەر یەک ژ وە شاه و خوندکارن

کی بت کو نەبت موتیع و موحتاج
کی بت کو نەدت وە بێ تەلەب باج

هەر چی وە حەباندی ئەی پەریزاد
حوسنا وە دکەت ژ بۆ وە مونقاد

خاسما د ڤی شەهری بت وە دلدار
ئەز دێ وی بکەم نها خەریدار

بێژن کیە؟ دا بچم ببینم
حازر بگرم ژ بۆ وە بینم

وان گۆتنە حەیزەبوونا ساحر
دەردێ ل مە ئەی تەبیبێ ماهر

بێ شوبهە دەوا ژ دەست تە تێتن
تەقریر ئەگەر ژ دەست مە بێتن

تەقریر و ئەداکرن مەحالە
تەدبیر و دەواکرن بەتالە

هندی هەنە کیژ و کوڕ د بوهتان
بەلکی د جەمیعی بە ژن و بوهتان

کەس نینە ب لوتف و حوسنێ مەشهوور
ئیللا کو د دەفتەرا مە مەستوور

یەعنی هەمی ڕوو ب ڕوو مە دینە
هندی د ڤی شەهری ئادەمینە

ئیرۆهە دو کەچ غەریق شیبا
سەر تا ب قەدەم دەبیق و دیبا

زیبەندە ژ شەکلێ شاهێ خاوەر
تابەندە ژ ڕەنگێ ماهێ ئەنوەر

ناگەه ل مە بوون دوچار و زاهر
گێڕبوون ژ دوورڤە هەردو نادر

ئەم چوونە ب سەر بنێن کو کینە
فکرین نە وەکی مە ئادەمینە

تەحقیق مەلەک وە یا پەری بوون
لەورا کو ژ ئاڤ و گل بەری بوون

گاڤا کو مە دیتن ئەو پەریزاد
ئەم ژی گەڕیان ژ عەقلی ئازاد

ئەو هەردو وەکی دو جامێ جەمشید
ئەم هەردو مسالێ ماه و خورشید

گاڤا وەکوو پێکڤە بوون موقابل
مسباح و زوجاج بوون موعادل

قاروورە ژ نەجمێ مونعەکس بوو
نوورەک مە ب قەلبی موقتەبس بوو

قەندیل و فەتیلە گەر ژ وان بوو
ئاگر ژ روخێ مە هەر دووان بوو

زەیتێ مە و ئاگرێ مە دیسا
بەربوو مە و دل مە پێ ئەییسا

سوهتن خوە ب خوە نزان چ حالە
هشیاریە خەونە یا خەیالە