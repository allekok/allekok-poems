شاعیر: ئەحمەدی خانی
کتێب: مەم و زین
سەرناو: مەبدەئێ مەقالە د نەعتا حاکمێ بوهتانێ خودان ئقبال «أمیر زین الدین بن أمیر أبدال» دگەل وەسفا هەردو هەمشیرەئێد وی ساحب جەمال «زین» و «ستی»یێد بێ مسال

نەققاشێ سەحیفەئێ حکایەت
نەققادێ سەبیکەئێ روایەت

کێشا ب ڤی تەرحی رەسم و ئایین
لێدا ب ڤی گەرزی زەرب و تەزیین

گۆ: پادشەهەک زەمانێ سابق
ڕابوو د حوکوومەتا خوە فائق

ئەجناسێ مللەل موتیع و مونقاد
نەسلا وی عەرەب ئەمیرێ ئەکراد

تەختێ وی جزیر و بەختێ مەسعوود
تالع قەوی و مەقامێ مەحموود

رۆم و عەرەب و عەجەم د فەرمان
مەشهوور ب ناڤێ میرێ بوهتان

ئابائێ عزام و جەد و والد
مەنسووب و موسەلسەلێ د خالد

جەببارێ فەلەک ژ وی حەزەرکار
مەسلوول ژ سەللێ سەیفێ جەببار

زیبەندەئێ مولک و زەینێ دین بوو
ناڤێ وی ئەمیری زەینەدین بوو

میرێ ژ وی ڕا ب زەین مووەسسەف
زینەت ژ وی ڕا ب دین موعەررەف

ئاسارێ شەجاعەتا وی شاهی
داگرتی ژ ماهێ تا ب ماهی

ماهییەتێ وی مەدارێ دونیا
شاهییەتێ وی شعارێ عوقبا

موحتاجێ سەخاوەتا وی حاتەم
مەغلووبێ شەجاعەتا وی روستەم

حاتەم ژ کەمالێ هممەتا وی
تۆمارێ سەخاوەتا خوە کر تی

عەقل و هونەر و سەخا و مەیدان
زەبت و نەسەق و نزام و دیوان

دینداری و دەولەت و دیانەت
سەرداری و سەولەت و سیانەت

مەشحوون ژ هەر یەکی خەزینەک
مەکنوون ژ هەر یەکی دەفینەک

بێ عوسر ژ بۆ وی ڕا مویەسسەر
بێ خوسر ژ بۆ وی ڕا موقەددەر

ئەنواعێ نەوادر و جەواهر
ئەلوانێ نەفائس و زەواهر

مەجمووعەئێ مومکناتێ مەقسوود
واجب کربوون ل نک وی مەوجوود

حاسل ب وی موددەعا و مەتلووب
واسل ب وی موشتەها و مەحبووب

سەحنا حەرەمێ ژ نازەنینان
جەننەت تژی بوو ژ حوورعینان

حووری وی د جەننەتێ گەلەک بوون
غلمان وی د حەزرەتێ مەلەک بوون

لێ زادەئێ دوودمانێ دەولەت
نەوبادەیێ بۆستانێ عففەت

شەهزادە دو بوون ل نک وی شاهی
خورشید دو بوون ل نک وی ماهی

یەعنی کو ژ وی نە ژادێ عالی
هەمشیرە دو بوون د لا أبالی

یەک سەروێ ریازێ ڕاستی بوو
وێ ناڤ ب ڕاستی ستی بوو

یا دی ژ دل و هناڤێ میر بوو
وێ ناڤ ژ نسفێ ناڤێ میر بوو

راوی وهە گۆتە من موعەمما: 
ئەو حوور ب ناڤێ زین موسەمما

یەک زێدە شرین زیادە مەحبووب
یەک رووحێ قولووب و حوورێ مەقلووب

یەک ئەسمەر ویا دووێ زەری بوو
یەک حووری ویا دووێ پەری بوو

ئەو حوور و پەری د بێ بەدەل بوون
لەورا کو ژ نوورێ لم یزل بوون

حوسنا روخێ وان چو کەس نەدی بوو
زیرا ژ جەمالێ سەرمەدی بوو

لەب لەعل و سەمەن عوزارێ گولروخ
رەونەق شکەنێ بوتانێ خوللوخ

زولفەین مسالێ تایێ سونبول
خەددەین ژ ڕەنگێ ڕوویێ سۆرگول

ئەو سۆرگول و سونبولێ د ئازاد
بشکفتی ل قەددێ سەرو و شمشاد

سۆرگول ژ خوە ڕا ل سەر رهستی
سونبول ب خوە پێکڤە داهەڕستی

حوسنا خەتێ روخ ژ خەتتێ یاقووت
چاها زەقەنێ ژ سحرێ هارووت

گۆیا کربوو ژ مشک بیزی
رەممالێ فەلەک نوقاتێ ریزی

خال و نوقەت و بەیاز و حومرە
بەیت و حەجەر و تەواف و عومرە

ئەبروو ژ کەمانێ قەوسێ ئەفلاک
مو ژگان ب گومان ژ سەهمێ سەمماک

سەرماییە وەحشەتا جونوونان
مەرمووز د دەهشەتا عویوونان

مەبهووت د بوون د طرفة العین
کەششافێ رومووزێ حکمة العین

جەبهەت د نوما ژ تەرفێ ئکلیل
گۆیا ل ئوفوق جەناحێ جبریل

وەستایی ل ئستوایێ دائم
خورشید د خدمەتا وێ قائم

هەرچی بدیا روخ و بناگۆش
فی الحالی ب دەر ددا ژ بۆ هۆش

گەردەن تە دگۆ د دەستێ ساقی
قاروورەیە پوڕ شەرابێ باقی

یان شوبهەتی شیشەیا نەباتێ
یان مەنبەعێ کاهنیا حەیاتێ

سەرپەنجە و ناخونی موحەننا
رەنجەندەئێ خاترێ موهەننا

خەلقێ کو [د] دیتن ئەو کەمەرگاه
حازر دکرن ژ غەورێ دل ئاه! 

زاهر دکرن کو زەند و بازن
ئێدی نەدمان گلی و گازن

هەر چەندە کو هەردو شوبهی جان بوون
ئەو هەردو ب حوسنێ تەوئەمان بوون

هەر چەندە ستی وە نازەنین بوو
لێ زین ژ مسالێ حوورعین بوو

هەر چەندە ستی ستارە وەش بوو
لێ زین ب روخان هەییڤە گەش بوو

هەر چەندە ستی وەکی قەمەر بوو
زین موهر سفەت زیادەتەر بوو

ئەو هەردو وەکی دو شەب چراغان
گاڤا دمەشینە باغ و راغان

نالان دکرن جەماد و حەیوان
تالان دکرن نەبات و ئنسان

کۆفی ژ جەواهران موکەللەل
کۆترکە ژ نەترکان موسەلسەل

سەربەندێ قەسەب ددان جەبینێ
عاشق دمرن ژ دەست ئەڤینێ

ئەڤ زینەت و خەمل و قەشت و حەنبەل
ئەز پێش و پەس و یەمین و قەنبەل

گاڤا دمەشین پەری د گەل وان
واله دکرن وەلی د خەلوان

گەر شەیخن و گەر مەلا و میرن
دەروێش و غەنی و گەر فەقیرن

کەس نینە نە تالبێ جەمالێ
کەس نینە نە راغبێ و سالێ

هن راغبێ حوسنێ لا یەزالن
هن تالبێ قالبێ بەتالن

لێکن هەمیان یەکە یەقین دۆست
فەرقا کو هەیە ژ مەغزێ تا پۆست