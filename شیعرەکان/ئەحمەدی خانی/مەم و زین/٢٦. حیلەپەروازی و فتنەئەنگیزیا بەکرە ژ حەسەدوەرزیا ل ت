شاعیر: ئەحمەدی خانی
کتێب: مەم و زین
سەرناو: حیلەپەروازی و فتنەئەنگیزیا بەکرە ژ حەسەدوەرزیا ل تاجدین، کو بووی سەبەبێ میر نەدا مەمێ زین

گاڤا ژ عەدەم خودێ کر ئیجاد
ئەڤ کەون و مەکان ژ نووڤە بنیاد

مەجمووعێ موکەووناتێ عالەم
حەتتا ڤە خەلاسە نەوعێ ئادەم

ئەشیا ب حەسەب سفات و ئەفعال
ئینانە و وجوودێ موختەلف حال

مەوجوود کرن ب هەڤ موعەییەن
ئەزداد کرن ب زد موبەییەن

ئەڤ ئەرز و سەما بەتیء و دائر
ئەڤ مولک و مەلەک موقیم و سائر

ئەڤ نوور و زەلام و کوفر و ئیمان
ئەڤ خولد و سەقەر بهەشت و نیران

ئەڤ بارد و حارر و رەتب و یابس
ئەڤ میر و گەدا غەنی و بائس

ئەڤ ئاخ و هەوا و ئاگر و ئاڤ
ئەڤ لەیل و نەهار وسی و سیتاڤ

ئەڤ هەجر و وسال و شاهی و غەم
ئەڤ مەوت و حەیات سوروور و مەئتەم

هن نوور مسال وهن وەکی نار
هندەک د حەلیم وهن د د ژوار

ڤان سادق و ڕاست و خێرخواهان
ڤان قومسی و خوار و ڕووسیاهان

ڤان ئەهلێ جەهەننەم و عەزابان
ڤان لائقێ جەننەت و سەوابان

نابینی کو پێکڤە جوملە زددن
حکمەت چیە؟ بۆچی پێکڤە نددن؟ 

لەورا کو نەبت ئەگەر تەخالوف
تەمییز مەحالە هەم تەعاروف

القصه ب ئقتزائێ خلقەت
میرێ ب کەمال و عزز و رفعەت

ڕاگرت ژ بۆ خوە دەرگەڤانەک
فەتتانێ زەمانە سەی پسانەک! 

دائم ل دەرێ وی قاپۆچی بوو
قەللاع و قەلاش و قاوەچی بوو

ئەمما ب نەسەب نەمەردێ بوهتان
بەلکی موتەوولدێ ژ بوهتان

ئەسلێ وی دبێن ژ مەرگەڤەڕ بوو
مەحزا وی بەشەر ب شۆر و شەڕ بوو

ناڤێ وی مونافقی بەکر بوو
بەلکی ژ بەلووقیا بەتر بوو

مەنناع و موزەبزەبین و ئبلیس
خەدداع و خەبەربەزین و تەلبیس

شاگردێ شەئامەتا وی شەیتان
شەرمەندە ژ گوهتنا وی بوهتان

بەد چەهرە ژ ڕەنگێ دیوێ کابووس
بەد فعلێ ستیزەکار و سالووس

تاجدین دگۆتە میر عەیانی: 
میرم بکە دەر ڤی دەرگەڤانی

ئەڤ لائقی دەرگەهێ تە نینە
ئەڤ کەلبە نهیندڕە ب کینە

هەر چەند سە و دەرگەڤان برانە
ئەکسەر سە ب مهر و با وەفانە

ئەڤ ڕەنگەهە میر دگۆتە تاجدین: 
فعلێ د بەکر مەگەر نزانین؟ ! 

ئەم قسمێ ئەمیر قسمێ ئاشین
پوڕ فەتل و گەڕین و پێش و پاشین

ناچارە ژ بۆ مە ئاشڤانەک
لابدً ژ بۆ مە دەرگەڤانەک

هندی ب حوکوومەتێ دکین دەور
گەه عەدلە ژ بۆ مە کار و گەه جەور

هەر چەند بەکر وەلەد زنایە! 
ئاشێ مە ژ وی ب فەتل و بایە

ئەڤ زومرە کو زالم و عەوانن
سووباشی و شەحنە دەرگەڤانن

ئاشێ د مە زالمان دگێڕن
دەخلێ د مەزالمان دهێرن

ئاشێ مە ئەگەر چ وەقفێ عامە
گەوری تژی گارسێ حەرامە

وی گارسی حارسەک دچینت
ئەڤ حارسەبۆ مە دێ هلینت

ئەڤ عادەتە نینە خاسێ میران
نابینی ل بەر دەرێ فەقیران

وان ژی هەمی پاسبان ژ سانن
ئەو ژی هەمی قسمێ دەرگەڤانن! 

سولتانێ سەریرێ بێ نیازی
نابینی ژ بۆ وی کارسازی

هندی ئەوی ڕاکرن سەلاتین
دەه چەند ئەوی چێکرن شەیاتین

حاسل د سەیێ خوە میر نەبۆری
تەعلیل ددانە بەر زەرووری

میرن هەنە ئەو سەیێ د تازی
نادن ب عەدالەئێ د تازی

ئەو کینەوەرێ خەبیس و مودبر
یەعنی بەکرێ ب دل موزەوور

خەوفا وی هەبوو ب خەف ژ تاجدین
دائم د دلێ وی دا هەبوو کین

وەقتێ کو ب دەولەت و سەعادەت
ئەڤ دەعوەتە بوو ب رەسم و عادەت

خەف ژ ئادەمیان وەکی عەزازیل
مەحزا غەرەزا وی کزب و تەسویل

تەنها وهە گۆتە میر د خەف دا: 
میرم تە ستی قەوی تەلەف دا! 

ئەو جەوهەرێ تاج و تاجێ جەوهەر
ئەو ئەفسەرێ زیب و زیبێ ئەفسەر

ئەو ڕەنگ سەزایێ تەخت و ئەوڕەنگ
فەرزانە ب عەقل و فەرر و فەرهەنگ

کەسرا ب کەسەر ژ بۆ وێ دینێ
فەغفوور ب غەور بوو ئەڤینێ

قەیسەر ژ کوڕێ خوە ڕا ب خوەستا
خاقان ژ پێشڤە دەست ب بەستا

هێژا نە د بوو ئەوێ تو ئەرزان
ئەڤ ڕەنگەهە سەرسەری بدی وان

میر گۆ: قە ددم ئەیا بەد ئەختەر
تاجدین و مەمێ ب تەخت و قەیسەر

ڕۆ ژا وەکوو بوویە جەنگ و پەرخاش
تاجدین و مەمێ دو سەد قزلباش

بالجمله ب زرەوزەند و بن پەڕ
ئینان ژ مە ڕا ب شیر و شەش پەڕ

خاقان چیە ئەز چ کم ب فەغفوور
نادم ئەز ئەوان ب روبعێ مەعموور

مەلعوونی کو دی نەبوو چو تەئسیر
ئەو مەسئەلە وەرگەڕاندە تەزویر

گۆ: قەنجە حەقیقەتا هومامان
هەمسەنگێ سەداقەتا غولامان

ڕۆ ژا ڤەدخۆن شەرابێ بەلوا
گاڤا کو دخۆن کەبابێ سەلوا

چاوانە د شاهی و سەفایێ
ئەو ڕەنگە د تەنگی و جەفایێ

عارز نەبتن ل وان تەبەددول
زاهر نەبتن ژ وان تەحەوول

مەحزا نەکن ئەڤ قوسوورێ خدمەت
قەتعا نەکن ئەو فوتوورێ هممەت

ئەڤ زەوق و جەفا ببن موقابل
ئەو سدق و وەفا ببن موعادل

لێ زائعە هممەتا کەریمان
دەر حەققێ نەلائق و لەئیمان

ناکەس نە سەزایێ گەنج و مالە
نوورەس نە موناسبێ جەلالە

مەنزوورەئێ نوورەسان شەرابە
مەخموورەئێ سەرخوەشان خەرابە

پوڕ عەقلی دڤێت و پوڕ تەحەممول
نوورەس ب مەیێ نەکەت تەحەوول

میرم تە نەدی کوڕێ سکەندەر
دایێ تە نەزەر.. ژ حەددی چوو دەر

ڕۆ ژا کو ستی تە دایە تاجدین
وی ژ ئالێ خوە دائیە مەمێ زین

میر گۆ: چ عەجەب نەکر ب من پڕس
یانە قە نەمایە وی ژ من ترس؟ 

گۆ: ما تو نزانی ئەو کوسانە
میرزایە جوانە پەهلەوانە

مەیدان دیە وی جلەو ڕەڤایە
هەر چی وەکوو ئەو بکەت ڕەوایە

ترسا من ئەوە ب کبر و کینێ
توغیان بکەتن ژ پاشی زینێ

دەعوا نەسەبێ بکەت ب خالد
قەسدا حەسەبێ بکەت زەوائد! 

میر گۆ: مە د دل هەبوو ب داخواز
زینێ ب مەمێ بکم سەرەفراز

سووندێ دخۆم ئەز ب رووحێ والد
حەتتا بگەهیتە جەددێ خالد

مەحزا ب زوکوورێ نەسلێ ئادەم
زینێ ب ژنینی ئەز قە نادەم

هەر چی ژ سەرێ خوە بوویە بێزار
ها زین و بلا ببت خەریدار

مەردێ ژ سەر و رحا خوە تێرە
بێ خەوف بخوازتن کو مێرە

حوککام ب باتن و ب زاهر
بێ شوبهە موشابهن ب ئاگر

زاهر د سەباحی و ب نوورن
باتن ژ مەدارەئێ د دوورن

ڕەحمێ کو دکن ژ ڕەنگێ ڕۆ ژن
قەهرێ کو دکن جەهان دسۆ ژن

زنهار نەکی ب وان تو باوەر
گەر باب و پسی وە گەر برادەر

خاسما کو موقەررەبێ د بەدخواه
نێزیک ببن نعوذ بالله!