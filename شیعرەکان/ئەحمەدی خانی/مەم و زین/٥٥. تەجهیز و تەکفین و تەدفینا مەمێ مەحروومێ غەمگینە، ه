شاعیر: ئەحمەدی خانی
کتێب: مەم و زین
سەرناو: تەجهیز و تەکفین و تەدفینا مەمێ مەحروومێ غەمگینە، هەمنەفەس و هەمقەفەس بوونا ب فەوتا زینا نازەنین و غەمڕەڤینە

القصه شەهیدێ عشقێ جەللاد
مەقتوولێ ستەم قەتیلێ بێ داد

ئەو کوشتەئێ جورم و بێ گوناهی
تەشبیهی بەراتێ پادشاهی

مەنشوور کرن ب نوورێ پاکی
مەستوور د نێڤ قوبوورێ خاکی

ئەو دوڕ ب خەزینەئێ سپارن
ئەو مار ل بەر پیان ڤەشارن

دایناندنە بەر سەری عەلامەت
یەعنی ئەڤە سەروەرێ قیامەت

سەرخەیلێ قەبیلێ پاکێ بازان
سەردارێ جەمیعی سەرفەرازان

زین هات و ب قامەتا سەنەوبەر
بوو سەروێ ل سەر وی سایە گوستەر

بێ پەردە مسالێ نەی دنالی
هێستر دوەرین علی التوالی

عەینی تە دگۆ د فەسلێ نیسان
دەریا ڕ ژیا ژ عەوری دیسان

باران کو ل توربەئێ دباری
هەر دانە دبوونە دەه مراری

هەردەم کو دکر ژ دەردێ دل ئاه
وان مەئتەمیان نعوذ بالله

ڤێڕا ب نەوا دگرتن ئاهەنگ
هەر نەه فەلەکان ب سەر دکر دەنگ

جوندی و سوپاهی و ئەمیران
دەروێش و رەعییەت و فەقیران

دلدار و شەپال و نازەنینان
حووری و پەری و غەم ڕەڤینان

ڤێکڕا دکرن هەوار و هەر کەس
ئەفغان دگهانە چەرخێ ئەتلەس

زینێ کو نەما قوام و قووەت
نالی بریان و کەت ژ قودرەت

ڕوونشت ل بەر سەرێ مەمێ ژار
مەم کر ب تەکەللومێ خەبەردار

کای مالکێ مولکێ جسم و جانی
ئەز باغچە و تو باغبانی

باغێ تە گهاندی بێ خودانە
بێ ڕوویێ تە ئەو ژ بۆ چڕانە

ئەڤ خال و خەت و عوزار و گولزار
ئەڤ حوسن و جەمال و باغێ روخسار

بادامێ سیاه و چەشمێ شەهلا
نار وبه و سیبێ شاخێ بالا

خوەش ڕەنگ و ب لەززەت و ب تامن
بێ شوبهە ل غەیری تە حەرامن

نەخلا بەدەنا خوە ڕاوەشینم
ڤی مێوەئی جوملە داوەشینم

ڤان سونبول و لالەئێ د غەررا
رەیحان و بنەفشەئێ موتەررا

یەعنی کو عوزار و زولف و خالان
یا قەنج ئەوە ئەز بدم ب تالان

مانەندی گولان لباسی کەرکەم
ئاخ و خوەلیێ ب سەر خوە وەرکەم

زولفان هەمی تا ب تا بکێشم
حەققێ منە جا ب جا ب ئێشم

ئەڤ باغ و بوهار و بەرک و ئەسمار
ئەنوار و شوکووفە جەمعێ ئەزهار

نەزرا نەزەرا تە بوون ب جارەک
وەقفا بەسەرا تە بوون موبارەک

تالان بکم ئەز ئەوان تەمامی
دا بەهرە نەخۆن ژ وان چو عامی

لێکن خوە ب خوە دکم تەسەوور
بەلکی تو ل من ببی تەغەییور

ئەڤ جەزعە نەبت ل با تە مەقبوول
ترسم کو تو من بگێڕی مەسئوول

تەرکیبێ وجوودێ جسم و جانن
مولکێ د تەنە نە بێ خودانن

نوقسان ببتن ژ حوسنێ موویەک
بەلکی کو بکی ل من تو سوویەک

گاڤا کو ل من بکی عتابێ
زانم کو نەشێم بدم جەوابێ

نێزیکە ببم وەکی تە مەدهووش
ها وەقتە د گەل تە بم هەم ئاغووش

لائق ئەوە تەی بکم بساتێ
پاکیزە ببم ژ ئختلاتێ

یا قەنج ئەوە هەر ب ڤێ جەمالێ
ئازوردە نەکم قە زولف و خالێ

تەسلیم بکم ئەمانەتێ حەق
تەفویزی تە بم ب خەمل و رەونەق

ئەڤ ڕەنگە ئەدا کرن حەقائق
بزداندن ل عالەمێ عەلائق

هەمبێز د مەرقەدی وەرانی
بێزار نەما بەدەن ژ جانی

دەستێ خوە ب دل ژ جانی شوشتن
گۆیا کو شەمال بوو ڤەکوشتن

رووحا خوە شهاندە پێش باری
جسمێ خوە سپارە وی مەزاری

وان مەئتەمیێ د دل بریندار
تەکرار ژ نووڤە کرنە هاوار

ئەفغان ژ جانێ حازرینان
فەریاد نهاد نازرینان

سێ ڕۆ ژ و شەڤان ژ فەرشێ غەبرا
پەیوەستە دچوونە عەرشێ ئەعلا

حەتتا وەکوو زین ب رەسم و ئایین
تەجهیز کرن وەکی دزانین

لەحدا کو مەمێ مەلەک نەزەر تێ
یەعنی سەدەفا کو ئەو گوهەر تێ

ئەو چەند ل سەر گرین ب زاری
بارانێ سرشکێ لێ دباری

ئەو چەند ل سەر بووین گوهەربار
سەر لێ ڤەکرن ژ نووڤە تەکرار

ئەو هەردو گوهەر د دورجەکێ دا
ئەو شەمس و قەمەر د بورجەکێ دا

بێ واستەوان کرن موقارن
بێ فاسلە ئەو ب هەڤ سپارن

حاسل ڤەکرن ژ نووڤە سندووق
میر گۆتە مەمێ: ژ بۆ تە مەعشووق

سێ جار ژ قالبی سەدا هات
ئاواز ب لەفزێ «مەرحەبا» هات! 

هەمیان کو بهیست سررێ تەحقیق
بالجمله کرن ب عشقێ تەسدیق

تەحسین و سەد ئافەرین ژ وان ڕا
قەت مەیلێ دنێ نەبوو ژ وان ڕا

ئالوودە نەبوون ب خاک و خاشاک
ئەڤ بوو ئەسەرا مەحەببەتا پاک

پاکیزە و پاکباز ئەو چوون
دووشیزە و سەرفراز ئەو چوون

لەب تەشنە و بەر ژ هەڤ نەخواری
حەسرەت زەدە چوونە پێش باری

خوەش عەیش کرن ب عشقێ والله
خوەش پێکڤە مرن تبارک الله

هەرچی ب جوانی شوبهی زینێ
تەبدیل بکەت ب عشقێ ژینێ

یا مسلی مەم ێ ب عشقێ سەر دەت
عەیش و خوەشیێ ل ڕێ بدەر دەت

ئەلبەتتە مورادێ دێ هلینت
هەرچی کو ئرادە دێ ببینت

یا رەب ب کەلالێ عشقێ سادق
یا رەب ب کەمالێ سدقێ عاشق

یا رەب ب شرینییا جەمالێ
یا رەب ب ئەڤینییا جەلالێ

یا رەببی ب دەردێ هەجرێ جانگاه
یا رەببی ب زەوقێ وەسلێ دلخواه

یا رەب ب حەلاوەتا حەبیبان
یا رەب ب عەداوەتا رەقیبان

یا رەببی ب نازێ نازەنینان
یا رەب ب نیازێ غەم گوزینان

یا رەببی ب ئاڤێ چاڤێ بولبول
یا رەب ب خوناڤێ ناڤێ سۆرگول

یا رەببی ب ئەشکێ ئالێ مەجنوون
یا رەببی ب ڕوویێ لەیلێ گولگوون

یا رەب ب مەمێ ووێ ئەڤینێ
یا رەب ب تەحەسسورا ل زینێ

وەقتێ کو جودا دکی ژ جانی
بێ بەهرە نەکی ژ عشقێ خانی

یەعنی ژ و لایەتا موحەممەد
مەحرووم نەکی تو یا رەب ئەحمەد

چاوا ژ نوببوەتێ ب قالە
مەتلەب ژ و لایەتێ وی حالە

دائم ئەوی گوفتوگۆ وەلایە
لێکن ئەوی جوست و جوو بەلایە

قەولێ د وی سەر ب سەر گوزافن
فعلێ د وی جملً خلافن

زاهر ژ وە ڕا سەلیسە گوفتار
باتن ب وە ڕا خەبیسەکردار

مانەندی مەمێ ئەوی مەرنجان
تەشبیهی بەکر ببەخشە قەنجان