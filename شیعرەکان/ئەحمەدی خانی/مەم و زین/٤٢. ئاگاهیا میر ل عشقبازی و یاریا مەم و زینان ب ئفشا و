شاعیر: ئەحمەدی خانی
کتێب: مەم و زین
سەرناو: ئاگاهیا میر ل عشقبازی و یاریا مەم و زینان ب ئفشا و ئلقایا نەیاران و موزەبزەبینان

سولتانێ ولایەتێ مەحەببەت
سەرخەیلێ ئەیالەتێ مەوەددەت

گاڤا کو ژ مەکمەنێ خولووسی
بنمیت ل تەختێ دل جولووسی

کەنگی دکەتن قەبوولێ ئەستار
حەتتا عەلەما خوە ناکەت ئزهار

رەه شوبهەتی پادشاهێ ئەنجوم
تابەندە ژ تارەمێ چهاروم

ژەو چەند تەبەقاتێ ئاسمانی
ژەو چەند مەسافە و مەکانی

ژەو چەند عەناسر و سەحابان
ژەو چەند مەوانع و حجابان

ناچار دکەت نوفووزێ هەر رووز
ئەلبەتتە دبیتە عالەم ئەفرووز

ئەڤ پادشەهێ کو عشق نامە
ڕۆ ژێ ب وی نسبەتەک تەمامە

ئەو ژی قە ڤەناشرت چو جاران
ناچار بکەر دکەت ستاران

رازی د دلێ مەمێ و زینێ
سازی کو د پەردەیا ئەڤینێ

هندی نەگەهشتبوو زەبانان
نەدبوو چو زیان ژ بۆ خودانان

مزرابێ زەبانێ خەلقێ ناساز
بێ پەردە کو بوو تەرانە پەرداز

زینێ نە گونەه مەمێ نە سووچەک
ئاگاه کرن بوزورک و کووچەک

زەنگل ب دەڤا گهان ڤە زەنگوول
مەفتوولێ ئەناملان ژ مەرغوول

عوششاق حەزین وبێ نەوا بوون
خەل تەشنە حوسەینێ کەربەلا بوون

مەجلس ب تەوایێ زیر و بەم بوون
مەملوء ژ هەوایێ زین و مەم بوون

باری ل جەمازەئێ نە بەس بوو
غەممازێ د مەرتەبا جەرەس بوو

یەعنی خەبەرێ د هەردو یاران
نەممام و حەسوود و حیلەکاران

ئەو چەند د مەجلسان گەڕاندن
ئەو چەند ب قەمسیان گەهاندن

حەتتا بەکرێ ژ ڕەنگێ ئبلیس
ساحب غەرەزێ خەبیس و تەلبیس

ئەو ژی ژ وی حالی بوو خەبەردار
ڕابوو ژ جهێ خوە ئەو غەرەزدار

تەنها خوە گهاندە خەلوەتا میر
القصه کر ئەو قەزییە تەقریر

میر هاتە تەهەوورا ب غیرەت
بوو غەرقەئێ بەحرێ فکر و حیرەت

پوڕسی ژ ئەوێ خەبیسێ سالووس
گۆ: ئەڤ خەبەرا خلافێ نامووس

ئەم دێ کۆ حەقیقەتێ عەیان کن
سەررشتەئێ توهمەتێ بەیان کن؟ 

گۆ: ئەمری بکە مەمێ بخوونن
هوون هەردو د خەلوەتێ کو ڕوونن

مەم عاشقێ سادقە بزان قەنج
ڤێڕا بلەییزە تو ب سەترەنج

شەرتێ خوە ژ وی بخوازە دلخواز
دێ کەشف ببت حەقیقەتا راز

گاڤا کو ئەو دکی تو مەغلووب
بێ : ڕاست ببێ کیە تە مەتلووب؟ 

مەم فێرس و بەتل و سینە سافە
خاسما ب تە ڕا کو بێ خلافە

حوببا د دلێ خوە ناکەت ئنکار
سررا خوە دکەت ژ بۆ تە ئقرار

سابت قەدەمە د ڤێ ئەڤینێ
دێ بێت کو عاشقم ل زینێ

پاشی تویی ساحبێ کیاسەت
لائق وی ببین چیە سیاسەت

حوککام ژ جنسێ شاهمارن
ئەسحابێ سومووم و موهرەدارن

موهران کو ددن بزان کو زەهرە
مهرێ کو دکن بزان کو قەهرە

عاقل حەزەرێ دکن ژ ماران
غافل دبنە موحب و یاران

هەر چەند ل نک ب عزز و نازی
هەر چەند د گەل ب لەعب و بازی

جوزئی ببتن ژ تە تەغەییور
کوللی دکەتن ل تە تەدەببور

خاسما کو هەبن خەبیس و خەنناس
بەدخواهێ بەخیل بن من الناس

تەحقیق خەرابترن ژ شەیتان
یا رەب مەکە وان قەریبێ سولتان