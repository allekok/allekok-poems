شاعیر: ئەحمەدی خانی
کتێب: مەم و زین
سەرناو: ئلتماس و ئستدعایا زینێیە ژ بۆ بەکرێ موفسد ڕا عوزرخواهیا وێ یە ژ بۆ ئەوێ مولحد ڕا

وەقتێ وەکوو چوونە سەر مەزاران
وان دی مریەک د نێڤ دو داران

هاڤێتنە عەردی شوبهی موردار
بێ نەوحەکەر و خودان و خەمخوار

پوڕسین: عەجەب ئەڤ چ بێ نەوایە؟ 
گۆتن: بەکرێ خودان جەزایە

تاجدین ژ ڕووێ دنێ فەنا کر
عالەم ب فەنائیا وی شا کر

راوی وهە گۆتە من روایەت: 
زینێ کو بهیست ئەڤ حکایەت

ئەڤ ڕەنگەهە گۆتە میر و تاجدین: 
ئەی شاه و وەزیرێ عزز و تەمکین

ئەز هێڤی دکم نەکن عنادێ
دەر حەققێ ڤی مەنبەعێ فەسادێ

لەورا کو خودانێ ئنس و جانان
وی خالقێ ئەرز و ئاسمانان

ڕۆ ژا ئەوی حوب دا حەبیبان
هنگی ئەوی بوغز دا رەقیبان

مەوجوود کرن دەما ژ مەعدووم
ئەم پێکڤە د لازمن د مەلزووم

ئەم سۆرگولن ئەو ژ بۆ مە خارە
ئەم گەنجن و ئەو ژ بۆ مە مارە

گول حفز دبن ب نووکێ خاران
گەنجینە خودان دبن ب ماران

ژەووەلڤە ئەگەر چ وی جەفا کر
ئاخر ب مە ڕا ئەوی وەفا کر

زاهر وی ئەگەر موخالەفەت کر
باتن ب مە ڕا موافەقەت کر

گەر ئەو نەبوویا د نێڤ مە حائل
عشقا مە دبوو بەتال و زائل

وی گەر چ ژ بۆ خوە ڕا خەراب کر
دەر حەققێ مە وی قەوی سەواب کر

ئەو بوو سەبەبێ حەقیقەتا مە
داخل گەڕیا تەریقتا مە

ئەو ژی د ڕیا مە دا شەهیدە
تەحقیق بکن کو ئەو سەعیدە

زنهار! ژ مەشهەدا کو مەم تێ
ئەلبەتتە ژ مەرقەدا کو ئەم تێ

مەحرووم مەکن بەکر ئەمانەت
ئەم بوونە ب وی سەیی سیانەت

گاڤا کو دچینە نێڤ سەعیدی
کەلبێ مە بتن ل بەر وەسیدی

ئنسافە ژ بۆ خودانێ ئنساف
ئایینە دبیتن ئەڤ قەدەر ساف

قەت مومکنە ئاب و ئابگینە
ئەڤ ڕەنگە نەکەت قەبوولێ کینە

حاشا کو ب غەیری پوختەئێ عشق
کلا کو سوایێ سوختەئێ عشق

ئەڤ چەندە ل ساحبێ جەفایێ
ئەڤ ڕەنگە کەسەک بکەت وەفایێ

ئەڤ تائفە مەرحەمەت سورشتن
لەو لائقی نعمەتا بەحەشتن