شاعیر: ئەحمەدی خانی
کتێب: مەم و زین
سەرناو: موجادەلەیا مەمێیە ب دلێ کول ڕا، موحارەبەیا پەروانەئێ ب بولبول ڕا

گەه جەنگ دکر د گەل دلێ ژار: 
کای خائنێ شەرمسارێ غەددار

کان قەول و قەرار و عەهد و پەیوەند
پەیمان و قەسەم یەمین و سۆگەند

تە دگۆ کو د گەل تە سادقم ئەز
تە دگۆ ب تە ڕا موافقم ئەز

تە دگۆ کو د گەل تە یەک دلم ئەز
تە دگۆ کو خودان تەحەممولم ئەز

حەیفا کو زیادە بێ وەفایی
وەیلا کو نە قابلێ جەفایی

قەلبێ دەغەلی ب دل نیازی
پوڕ چیل و چەپی خەراب و خواری

ئەی تووتیێ پەروەشێ شرینی
وەی تفلێ توفەیلێ نازەنینی

یارێ خوەشیان بوویی مەگەر تو
قەلبێ ڕەشیان بوویی مەگەر تو

دلهایێ کەسان دەروونی تەنها
ئنسافە تەنێ بهێلی تەنها

ئەڤ بولبولێ جان د مەحبەسا تەن
مایە ب تەنێ مسالێ بیژەن

ئنسافە بکی تو جانی بدروود
دەروازەئێ تەن بگێڕی مەسدوود

سررا د تە دا ژ فەیزێ جانە
نوورا د زەمین ژ ئاسمانە

ئەی دل مەچە بێ چراغێ جانی
زولماتە.. تو کۆری.. ڕێ نەزانی! 

مەقسوود ئەگەر ژ بۆ تە جانان
جانان تە د جانی دانە پونهان

لەورا تو نموونەدارێ زاتی
ئایینەئێ سوورەتێ سفاتی

زنهار! مەچە ل دوو تەوەللا
دا جان نەکەتن ژ تە تەبەررا

چوونا تە دبیتە خارجییەت
تەرکا تە دبیتە رافزییەت

خارج مەبە دا ببی تو داخل
تەرکێ مەکە دا ببی تو واسل

رەفزێ مەکە تو ب دل بە سوننی
ما بالک َ ویحک ْ أنت َ منی؟ ! 

سابت بە کو دا نە ناخەلەف بی
دا واقفێ سررا من عرف بی

هەر چەند تو چوویی بەر دەرێ دۆست
لێ دۆست ل نک منە ل وی پۆست

قەددا تە حەباندی بۆ تە دارە
زولفا تو چڤاندی ئەو قنارە! 

جەزبا تو رەڤایی جان ل بالە
سررا تو فدایی ئەو خوە مالە

باوەر تە نەئێ ل زولف و خالان
مالێ مەدە هندۆیان ب تالان

پابەندە مەبە ب تارێ گیسۆ
سەرگەشتە مەبە ب قەوسێ ئەبروو

هەر چەند خەلیلی ئەی بەلاکەش
گولزار ل تە دبیتە ئاتەش

تەشبیهی تە سەد هەزار بولبول
سەد جار بکەن فغان و غولغول

پەروانە سفەت ل پێشی وەردان
هەردەم دسو ژم ب داغ و دەردان

ئەی دل تە خوە دایە بەر هەوایی
قەسدا تە ئەوە بکی سەفایی

ئەمما ژ تەبیبێ عشقێ سادق
من زانیە بۆ تە ڕا موافق

پەرهیز ژ قسمێ موشتەهاتان
تەقوایە ژ ڤان مولەزەزاتان

هەرچی کو موخالفێ هەوایە
عەینێ وی ژ بۆ تە ڕا شفایە

من پوڕسیە بێ گومان ژ لوقمان
خاسسییەتێ شەربەتان و لوقمان

هەرچی کو شرینە عەینێ دایە
هەرچی وەکوو تەلحە ئەو دەوایە

ئەو چەند ئەوی د گەل دلی گۆت
ناچار دلێ دلی ب وی سۆت

دووکەل ژ حەرارەتا سوەیدا
ڕابوو تژی بوو مەحەللێ سەودا

ڕابووڤە ژ دل دوخان و یەحمووم
ڕەش کر ل سەری دەماغ و خەیشووم

نەینیکێ خەیالێ بوو موکەددەر
ئایینەئێ عەقلی بوو موغەببەر

عەورەک تە دگۆ ژ ئەرزی ڕابوو
ئەڤرازی ل ئاسمان جەما بوو

وی عەوری ژ نیڤەکا هناڤان
خونباری دکر ب هەردو چاڤان

سەیلا جگەرێ وسا ل گوڕ هات
گۆیا کو ب سەر ئەرەز ڤە کور هات

القصه ژ عللەتا د دل دا
سەیلەک وە دچوو مەمێ ب مل دا

شەتتێ عەرەب و فرات و جەیحوون
هەر سێ تە دگۆ ب یەکڤە ڕابوون

هەر چەندە ژ هێسترێ مەمێ ژار
شین بوون ل رەخێ شەتی سپیندار! 

سەحرا هەمی بوونە سەحن و بوستان
ساحل بوویە گولشەن و گولستان

وی بێ دلی هەر لەوێ مەکان گرت
وی بولبولی بۆ خوە ئاشیان گرت

ئەو بولبول ئەگەر چ پوڕ هەوەس بوو
زندانێ بەدەن ل وی قەفەس بوو

ڤێکڕا وەریان ل وی پەڕ و بال
تێکدا وەشیان ژ وی خەت و خال

قەددا وی یە شوبهەتی سەنەوبەر
خەم بوو، جڤیا مسالێ عەرعەر

ڕوویێ د وی گەر چ هەر د تەڕ بوون
مانەندێ خوزامێ لێک زەر بوون

عارز قەومی ل نەینکێ ژەنگ
رەونەق چو نەما ل نەقشێ ئەر ژەنگ

عشقێ وە نەخوەش کر ئەو بەلاکەش
حوببێ وە تەلەس کر ئەو موشەووەش

دێما وی نەما چو ئاب و ڕەنگەک
نوتقا وی نەما جەواب و دەنگەک

ژەووەل ڤە ل رەخ شەتی نەخوەش کەت
چل ڕۆ ژی تەمامی شوبهی لەش کەت

عەقل و خرەد و شوعوورێ ئنسان
حسس و حەرەکەت قوایێ حەیوان

قەتعا قە نەما ژ وان چو ئاسار
یەک جوزء ل نک مەمێ بریندار