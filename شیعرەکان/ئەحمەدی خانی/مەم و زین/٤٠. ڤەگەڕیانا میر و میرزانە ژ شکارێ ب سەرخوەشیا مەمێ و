شاعیر: ئەحمەدی خانی
کتێب: مەم و زین
سەرناو: ڤەگەڕیانا میر و میرزانە ژ شکارێ ب سەرخوەشیا مەمێ و زینێیە ب مەیا دیدارێ ب نێچیریا وانە ژ سەردا هاتنا میرە د وەقتێ ئێڤارێ

ساقی م بگر کو ئەز ب دەستم
مەخموور و مەی نەخوارێ مەستم

گاڤا کو ڤەخوار مەم و زینێ
ئاخفت ل من جهێ برینێ

ئەم عاشق ئەگەر چ مەی پەرەستن
أما ژ مەیا ألستێ مەستن

ئەو مەی نە وەکی مەیا تە ئالە
ئەو مەی ژ جەمالێ ذوالجلالە

ئەو حوببێ حەبیبێ پاک زاتە
قونوانێ حەدیقەئێ سفاتە

ساقی بدە من ژ بۆ خودێ ڕا
جامەک ژ مەیا تە دوه دگێڕا

هەر جورعەیەکێ ئە ژێ بکم تام
یەک نەشئە بەسە حەتا سەرەنجام

ئەو کەیفەکە مەحزەبێ کەم و کەیف
ئەسرارەکە بێ خەیال وبێ تەیف

دا دەفع بکم خومارێ دووشین
هشیار ببم ژ خوابێ نووشین

دا شوبهی مەمێ نەبت کو غافل
بێت میرێ ئەجەل ب سەر مە عاجل

ڕۆ ژا منە عومرێ چوویی ئێڤار
هێژا نەبم ئەز ژ خوە خەبەردار

زینا هەوەسا دلێ هەوایی
من دابتە ناڤە خوە عەبایی

میر هات ل سەر وی هندە عەسکەر
زوڕنا و نەفیر و کووس و مەهتەر

دادایی ل تەبلەخان و سازان
چاووش سەدا و گازە گازان

پابەند ب عشقێ هەردو جەیران
دەرماندە ژ پێش یەکڤە حەیران

قەت سەه نەکرن کو ئەڤ چ ڕەنگە
قەت گوه نەکرن کو ئەڤ چ دەنگە

میر گۆ کو ڤەکن ئەڤان غەزالان
پابەند مەکن ئەوان شەپالان

تێک بەردەنە باغی وان وەکی تەیر
دا ئەم بکرن هەڕۆ ل وان سەیر

خەلقێ کو غەزال و گوور و خەرگووش
خوەش گرتی ل سەر مل و دەر ئاغووش

ئانین هەمی میری ت ژی وەرەز کر
ئاغول کو شڤان تژی وەپەز کر

میر گۆتە ئەکابر و خەواسان
تەنبیه بکن نەدیم و ناسان

دا چین و دەمەک د باغی ڕوونین
لەورا کو ژ رەحتیان زەبوونین

ئەو هاتنە دەر سەرایێ عالی
دیتن دەر و بان هەمی د خالی

أما کو دەریچە تێک گوشادن
ڕەنگ قورعەئێ تەختەئێ مورادن

حازر کەتە قەلبێ وی خیالەک
زانی کو نە خالیە ژ حالەک

میرێ ب وەقار و عەقل و فەرهەنگ
تاجدین و بەکر خوە دانە بەر چەنگ

ئینانە سەرا کو زین و مەم تێ
گوه دانە سەدا کو زیر و بەم تێ

میر هات ب سەر ڤە دی مەمێ ژار
پالدائیە بالگیێ د زەرتار

کێشایە سەرێ خوە وی عەبایەک
ئێڤارە نە شەمع ونە چرایەک

میر گۆ: کیە ئەڤ د ڤی زەمانی
بێ روخسەتێ من د ڤی مەکانی؟ 

زینێ کو بهیست دەنگ ناسی
فی الحال خوە دایە بن لباسی

مەم قەت ژ جهێ خوە ڕانەبوو گۆت: 
سەیدا تە ل من دل و جەگەر سۆت

میرم تە دزانی ئەز نەخوەش بووم
حەتتا ڤە دوهی قەوی نەهەش بووم

ئیرۆ مە بهیست کو خەلق د گەل میر
تێکدا ب تەبایی چوونە نێچیر

سەبرا مە نەهات د ناڤ نڤینان
ڕابوومە د گەل ئەڤان برینان

ناچار بدەرکەتم ژ خانی
ناگەه مە خوە دی ل ڤی مەکانی

میر گۆ: نەخوشان نەهن ژ بۆ قەید
باری تە د باغی دا چ کر سەید

گۆ: ئەز کوو ببێم بکە تو باوەر
داوەر ب م ڕا کو بوویە یاوەر

من دی د ڤی باغی دا غەزالەک
أما کو غەزال نەبوو شەپالەک

ئاهوویێ سپی و چاڤ د ڕەش بوون
بسکێن د سیاه و بهن د خوەش بوون

هەر لەحزە ژ نافەئێ تەتاری
سەد بار ژ توررەیان دباری

سەحرایێ خوتەن تژی بتن مسک
یەک تایێ ژ زولفێ وێ و یەک بسک

هەر چەندە سپی و چاڤ بەلەک بوو
أما ب قیاسێ من مەلەک بوو

لەورا کو تو هاتی ئەو نهان بوو
هندی تو نەهاتی ئەو عەیان بوو

تاجدین ژ تەکەللوما وی زانی
زین هاتیە با مەمێ نهانی

گۆ: گوه مە دنە مەمێ یێ دینە
مالخۆلیە وی عەقل چو نینە! 

ئعراز کرن ژ وی کەلامی
ئەعیان هەمی ڤێک کەتن تەمامی

ساقی و شەراب و شەمع خوەستن
دیوانەکی حاکمانە بەستن