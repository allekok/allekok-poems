شاعیر: ئەحمەدی خانی
کتێب: مەم و زین
سەرناو: تەدبیرا بەکرە ژ بۆ دەفعا مەزەننەت و عنادێ تەزویرا وییە ژ ترسا فتنە و فەسادێ

تەقریر کو کر تەمام قاسد
واقف گەڕیا ب حالی حاسد

زانی کو ژ بۆ وی ڕا خەرابە
گۆ: عەفو ژ بۆ مەمێ سەوابە

میرم مە نەگۆ ژ بۆ تە پێشین
تاجدین و بران ژ خوە مە ئێشین

زینێ بدە وان وە یا بکو ژ من
یان ئەو ب تە ڕانە خەسم ودو ژمن

یا قەنج ئەوە قەت نەکی تەکەللوم
تاجدین ژ تە ناکەتن تەوەههوم

بێژێ: مە فداکرن مەم و زین
تەزویج کرن مە دانە تاجدین

زاهر مەکە تو ئەڤێ عنادێ
جارەک ڤەکو ژ ئاگرێ فەسادێ

ژەو پاش تو بێخە وەقتێ فورسەت
زنهار! مەدێ ئەمان و موهلەت

خەسمێ کو نەشێی ببی موقابل
دەرمان چیە؟ شەربەتا هەلاهل! 

لەو لازمە حاکمان دو فنجان
یەک خاسێ خەراب و یێکە قەنجان

دا یەک نەخوەشان ژ بۆ وی خوەش کەت
یا دی ژ وە ڕا خوەشان نەخوەش کەت

یەک جانی ژ دو ژمنان جودا کەت
یا دی مریان ژ نووڤە ڕاکەت

کەربا خوە مەکە تو ئاشکارا
یا قەنج ئەوە ئەم بکین مودارا

شۆلن هەنە ئەو ب کەربێ نابن
لەورا کو ب زۆر و زەربێ نابن

ئوستادی دڤێتن و تەئەممول
ئخفاء و تەغافول و تەحەممول

ئەوقاتێ زەمانە گوونە گوونە
باری ژ مە ڕا کرن نەموونە

یەعنی شەڤ وڕۆ ژ و سوبح و شامن
هن ڕۆهنە هن ژ وان زەلامن

ئەم ژی د لەیالی و نەهاران
دا بێن ب نهان و ئاشکاران

هن زاهر و هندەکان ب خەف کین
ڕاکن هنەکان هنان تەلەف کین

وی مولحدی شیر وسا سەقا کر
مسری ژ خوە ڕا وسا بەرا کر

پەند و غەلەت و خلاف و یالان
بەند و سەقەت و غلاف و کالان

تەسنیع کرن وی هندە تەشنیع
بەستن وی ل شیری شوبهی تەرسیع

ئەو شیر ل بن سەرێ خوە دانی
ئەو ڕەنگە ڤەشار کەس نەزانی

میرێ وەکوو دل ب کەربێ سۆتی
هەرچی کو بەکر ژ بۆ وی گۆتی

باوەر کر و گۆتە مەردێ قاسد
ئەی پیر مەکە تو فکرێ فاسد

گەر فەوت بکم جەمیعی فەرزان
تاجدین کو ددم ژ دەست خوە ئەرزان

من شەوکەت و سەلتەنەت ب وینە
ئەڤ شوهرەت و شەئن من ژ وینە

ئەڤ نام و نشان و ئەڤ مەقامە
بێ خاترێ وی ل من حەرامە

ئەو رۆستەم و گێوە لەندەهایە
گەنجینەمە ئەز ئەو ئە ژدەهایە

بێژێ ب دلێ خوە من مەم و زین
هەردو ب حەلالی دانە تاجدین

بێ وەجه ژ من تو بوویی وەحشی
داخواز تە کر کۆ من نەبەخشی؟ 

تاجدین و چەکۆ ب عزز و نازن
دێ هەر وە بتن وەکی دخوازن

قاسد کو رەوانە بوو ژ پێش میر
تەقریر کو کر تەمام تەعبیر

شێرێ د ل شەر وە بوون مولائم
گۆتن: دەم و دەولەتا وی دائم