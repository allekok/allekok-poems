شاعیر: ئەحمەدی خانی
کتێب: مەم و زین
سەرناو: تەهەوورا تاجدینە ژ غیرەتا برایی مەشوەرەتا د گەل برانە ل خەلاسیا بێ نەوایی

ئەجزائێ کتابێ عشقبازی
سەححافێ موجەللەدێ مەجازی

شیرازە و جوزء و بەند و تەرکیب
ئەڤ ڕەنگە کرن ب نەزم و تەرتیب

کو زین و مەمێ د ناز و پەروەرد
گاڤا وهە دەرڤەبوون ل وان دەرد

ئەو دەرد وە بوونە بەحرێ ئاتەش
ئەو ئاتەشێ غەم وە بوویە سەرکەش

خەلقێ کو هەبوو ژ عشقێ تەشویر
وی ئاگری کر ل وان وە تەئسیر

مەعلوول بوویین هەمی ب دەردان
یەکجار بدەرکەتن ژ پەردان

خاسما کو موافقێ د دێرین
هەم سوحبەتێ وان ستی و تاجدین

دەردان وە ل وان ژ نووڤە سەردان
ئێدی نەدهاتە ژێ خەبەردان

هەر چەند کو ئەو ژ ڤان جودا بوون
دیسان ب وی دەردی موبتەلا بوون

دەردێ ستیێ خیالێ زین بوو
تاجدین ژ غەما مەمێ وە دین بوو

هەر لەحزەد گەل بران ب شەڕ بوو
قەسدا د دلێ وی ئەڤ خەبەر بوو

ڕابت ب غەزەب بچیتە پێش میر
داخواز بکەت مەمێ ب تەقسیر

جارەک بچتن مەمێ رجا کەت
سووچێ گونەهێ مەمێ تکا کەت

دا میر ژ وە ڕا برایی بەردت
یا ئەڤ سەر و مالی تێ بدەردت

عارف وهە گۆتە رۆستەمێ زال: 
ئەڤ ئەمر ب من مەحالە بێ قال

بێ جەنگ و جدال و بێ تەهەوور
قەت ڤی شوغولی مەکن تەسەوور

ئەڤ مەعرەکە نابتن ب دیوان
ئەم مانە و سوبحێ سەحنێ میدان

یا قەنج ئەوە ئەم سوبە سوار بن
هەر سێ ب سلاح و کاروبار بن

چارانە و جەوشەنان د بەرکین
زەندانە و مەغفران ل سەر کین

گورزان بهە ژین ڕمان ببازین
ئەڤ ڕەنگە مەمێ ژ میر بخوازین

یا دێ ب کوتەک مەمێ خوە بەردین
یا جوملە ب مەردی سەر ب دەردین

گەر وی ب ڤی ڕەنگی مەم ڕەها کر
دەردێ د دلێ مە وی دەوا کر

وەر مایی موسر ل سەر عنادێ
ئەم دێ بکەرین وە ڕەنگ جهادێ

ژەووەل ڤە بچین بەکر ب کەرکین
وی مودبری ژێڕە دەر ب دەرکین

هەر بەر دەرەکی گورەک ل بەر بت
خەسمانەئێ قەنج سەر ل سەر بت

میر ئەر ژ وە ڕا بکەت تەعەسسوب
ڕابت ل مە ئەو بکەت تەغەللوب

ئاشێ ئەجەلێ وسا بگێڕین
تەشبیهی حەبان سەران بهێرین

بوهتان بکەینە رەقس و گۆڤەند
دا بێنە تەماشەئێ شەکەر خەند

گاڤا وەکوو دەست بدینە حەربان
مەحبووب تەماشە کن ل زەربان

هەر لەحزەببێژن ئەو پەریزاد
دەستێ د وە ئەی جوانێ میرزاد

هندەک بگرین هنەک سەنا کن
هندەک بکەنن هنەک دوعا کن

دلدار نەزەر بکن ژ بورجان
دوڕدانە ب دەرکەڤن ژ دورجان

شەهزادە ژ پەنجەران نەزەر کن
گول پیرەهەنان د بەر خوە کەرکن

هەردەم ببهین ژ نازەنینان
سەد مەدح و سەنا و ئافەرینان

تاجدین خەبەرا برایی گوه کر
موحکەم د دلێ خوە دا ب جه کر