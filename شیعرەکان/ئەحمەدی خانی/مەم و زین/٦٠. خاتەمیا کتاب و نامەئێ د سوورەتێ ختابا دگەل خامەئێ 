شاعیر: ئەحمەدی خانی
کتێب: مەم و زین
سەرناو: خاتەمیا کتاب و نامەئێ د سوورەتێ ختابا دگەل خامەئێ هەرچەند غەرەز خەتم کەلامە لاکن ل موتەکەللمی ئیهامە

ئەی راکبێ واقعێ پەیادە
وەی عاشقێ سەفحەئێ د سادە

ئەی شاعرێ ساغر و نگوون سەر
وەی ساحرێ ساخر و فوسوونکەر

ئەی هائمێ وادیا زەلالێ
وەی غاویێ دەعوەیا کەمالێ

ئەی خامەئێ سەرتەراشێ بەد ڕەنگ
بەس نامەئێ خوە قوماشێ خوەش ڕەنگ

ڕووڕەش کە ب ناڤێ خەتت و خالان
بەد نام بکە ب بێ و دالان

هندی وەکوو خەت غوبار و هوورە
ئەو خەت ژ لەتافەتێ نە دوورە

گاڤا کو ژ ڕەنگێ مەشقێ پوڕ بوو
یا شوبهەتی نەسخ و سولسێ گر بوو

ئەو ناسخێ نوسخەیا جەمالە
بێ رەونەق و روهنی و کەمالە

لازم ئەوە دلبەرێ د سادە
خەت لێ نەبتن وەکی قلادە

خوەش زینەتە خەت ل ماهێ روخسار
هندی ل روویان نەبوویە هەڤسار

ئەی خامە تە ژی گەلەک درێژ کر
ئەڤ نامە بەسە تە پوڕ قرێ ژ کر

هەر چەند کەلام شوبهی دوڕ بت
بێ قەدر دبت دەما کو پوڕ بت

نابینی ب قیمەتن جەواهر
لەورا کو د هندکن د نادر

سەهو و غەلەت و خەتا و نسیان
مەجمووعەئێ ناپەسەند و عسیان

تەحریر کرن تە بێ تەئەممول
کی دێ بکتن ژ تە تەحەممول

کەس نینە بکەت ژ بۆ تە تەحسین
گۆیەندەئێ ئافەرین و نفرین

ئەی بێ ئەدەبا خەرابە بێ عار
گوستاخ و ستەمکەر و سیەهکار

هندی کو سەرێ تە من قەلەم کر
ئەو چەند تە خەتێ خەتا رەقەم کر

هندی کو سەرێ تە من تەراشی
ئەو چەند تە کر گونەه تەلاشی

فەححاشی تە کر ژ ڕەنگێ خانی
نەققاشی تە کر مسالێ مانی

مەشغوولی بەسە ب لەعب و لەهوان
تەوبا خوە بکە ژ خەتا و سەهوان

جارەک وەرە سەر تەریقێ تەوبە
هندی نەگهشتیە تە نەوبە

نەوبەت کو گهشتە خەسمی خامە
تەی کر ل مە ئەو نزاع نامە

ئەو بەتلێ دلاوەرێ زەبەردەست
ئەووەل کەمەرا تەهەوورێ بەست

بوو راکبێ دولدلێ ئەنامل
دەر حال د گەل مە بوو موقابل

کێشا ژ زەبانی ذو الفقارەک
بوو خەسم د گەل مە شەهسوارەک

سل بوو رکیا ژ وان عتابان
ئەزمان گەڕیا ب ڤان جەوابان

گۆ: ئەحمەد ئەگەر تو نەی خەبیسی
هەر چی کو تە گۆ من ئەو نڤیسی

قەولێ د تە قەنج ئەگەر خەرابن
فعلێد تە خەتا ئەگەر سەوابن

ئەی بەد عەمەلۆ تو قەنج دزانی
تو قائل و فاعل و خودانی

نەی بوومە د عالەما نەییستان
مەی بووم نە ب دەستێ مەیپەڕستان

گاڤا کو تە ئەز برم ژ سازی
نە دەنگێ د من هەبوو نە گازی

تە دوورکرم ژ نک هەڤالان
مەهجوورکرم ژ مولک و مالان

بەند و وەسلێ د من سەرابن
ئەووەل تە کرن ب ئەمرێ کن کون

پاشی کو تە کر د باغێ عشقێ
کون کون دلێ من ب داغێ عشقێ

تە پوف کرە جسمێ من دەما جان
هاتن ژ دلێ من ئاه و ئەفغان

نەفخا تە ل من دل و جەگەر سۆت
هەرچی کو تە پوف کری من ئەو گۆت

ئەز لالم وبێ زەبان و خامووش
بێ نەفس و نەفەس ژ قسمێ قامووش

بەزما تەرەبێ ب من تە خوەش کر
دیوانێ گونەه ب من تە ڕەش کر

هەر چەند کو زاهری هەیم ئەز
سازەندە تویی وەکی نەیم ئەز

ما نەی ب خوە تشتەکی دبێ ژت؟
خامە ب خوە رەشحەکێ دڕێژت؟

کاتب قەلەمی دکەت سیەهکار
سازەندەیە نەی ژ دەست ب هاوار

نای و قەلەم و مداد و نیشان
تیر و هەدەف و کەمان و کیشان

محکوم ُ علیه بوون د تەقدیر
هێژ ئسمێ گونەه نەبوویی تەستیر

یا رەب تو دزانی خانیێ ژار
تەشبیهی ب خامەیا گرفتار

قەلبێ وی د دەست تەدایە الحق
دەستێ وی ب دەست خوە نینە موتلەق

گاڤا کو ل وی تە سەرقەلەم کر
هەرچی تە ئرادە کر رەقەم کر

ئامر تویی ئەو ب ئەمری مەئموور
مەئموور دبن هەمیشە مەعزوور

گەر دائیە وی تە ئختیارەک
ئەو ژی وێ سپارە تە ب جارەک

ئەو گەر عەلەم و وەگەر قەلەم بوو
پەیوەستە د دەست تە سەر قەدەم بوو

نەفع و زەرەرا خوە ئەو نزانت
یا قەنج ژ بۆ خوە ئەو چ زانت

چاوا کو ژ بۆ تە ڕا رزایە
ئەو نەی سفەتە وی ئەو هەوایە

واللهی ژ سفیدی و سیاهی
وی قەسد و غەرەز تویی ئیلاهی

ئەمما ب مورەککەبا قەبائح
ڕووڕەش کرنە گەلەک سەفائح

خەتتێ تەیە سەرنوشت و سەرمەشق
سه سالە خەتێ خەتا دکەت مەشق

لەورا کو دەما ژ غەیبێ فەک بوو
تاریخ هەزار و شێست و یەک بوو

ئیسالە گهشتە چل و چاران
وی پێشرەوێ گوناهکاران

ڤێکدا ژ مەناهیان گەلەک مال
یەک پوول نەهن ژ حوسنێ ئەعمال

ئەووەل کو تە دا ژ عشقێ مەتلەع
ئاخر بدە وی تو حوسنێ مەقتەع