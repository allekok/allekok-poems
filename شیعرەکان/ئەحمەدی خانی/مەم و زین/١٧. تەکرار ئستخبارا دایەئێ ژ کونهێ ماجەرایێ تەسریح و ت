شاعیر: ئەحمەدی خانی
کتێب: مەم و زین
سەرناو: تەکرار ئستخبارا دایەئێ ژ کونهێ ماجەرایێ تەسریح و تەقریرێ ئەوانە ژ کەیفییەتا تەئسیرا هەوایێ

دایین حەییری ژ ماجەرایێ
گۆ: ئەی روح و قالبێ د دایێ

هوون چوونە تەفەرروجا رەوالان
فارغ ژ تەعەششوقا غەزالان

شەکلێ کو وە دیتی بێ مەئالە
مەیلا وە ب قسمێ ژن مەحالە

مەیلا بەشەری بەشەر دڤێتن
ئەمما وە کچان پوسەر دڤێتن

کچ قەت ل کچان دبن خەریدار؟
بێ نەقدێ کوڕان مەحالە بازار

کوڕ ئایینەئێ جەمالێ زاتن
کچ مەزهەرا پەرتەوا سفاتن

بێ زات و سفەت عەرەز مسالە
جەوهەر نەبتن عەرەز بەتالە

قائم دبتن عەرەز ب جەوهەر؟
بێ شەمس قەمەر دبت مونەووەر؟

مەیلا ژ روخێ کوڕان بەری بت
سەد جار کو حووری و پەری بت

ئەو مەیل کۆ دێ بکەت وە مەفتوون؟
ئەو لەیل کۆ دێ بکەت وە مەجنوون؟

مەجنوون کو نەبت عەدیلێ لەیلێ
لەیلێ کۆ دکەت ب لەیلێ مەیلێ ؟

گول قەت ل گولان دبیتە عاشق؟
عەزرا خوە ب خوە دبیتە وامق؟

خوسرەو نەبوویا سوارێ شەبدیز
شیرین ل شەکەر دبوویە پەرویز

فەرهادی چەوا سورشکێ پوڕ خوون
نەینا نەددی سوارێ گولگوون

ژەو چەندەها عالەما رجالان
بەگزادە و سادە و رەوالان

دل قەت وە نەبت ب کەس ڤە مائل
کیژن د ئەدانی و ئەرازل

بێ نام و نشان و غەیری مەعرووف
قەلبێ وە ب وان کو بوویە مەشغووف

ئەڤ ئەمرە ب من قەوی مەحالە
ئەڤ خەونە وە دیتی یا خەیالە

زینێ کو بهستن ئەو مەعانی
ئەڤ نەغمە ژ پەردەئی دەرانی

ئەڤ ڕەنگەهە گۆتە دایەیا پیر
غالب تە نەمایە عەقل و تەدبیر

تە دگۆ کو ب دەعوەت و عەزائم
حالێ کو خەفی بتن دزانم

شەکلێ کو مە دی نە بێ مەئالە
تەحقیقە نە خەونە نە خەیالە

وان گەر مەلەک و ئەگەر بەشەر بوون
گەر قسمێ نساء و گەر پوسەر بوون

ئەنگوشتەریێ د وان ئەڤانە
ئینانە م ئەو ژ بۆ نشانە

رەملێ تو ب ڕاست ئەگەر دزانی
خاتەم ئەڤە دێ بزان خودانی

وێ شەهلەئێ حیلەکار و جادوو
گۆ: بینە ژ بۆ م خاتەمان زوو

دا ئیشەڤە رەملەکێ بڕێژم
حەتتا سوبە ساحبان ببێژم

حازر ستیێ نگین دەرانی
دا دەستێ عەجووزەیا زەمانی

زینێ وهە گۆتە حەیزەبوونێ:
من دل بوویە وەرتەیەک ژ خوونێ

گاڤا وەکوو وەرتەتێتە جووشێ
وەقتێ کو دکەت بکەت خورووشێ

تەسکین دکەت ئەڤ نگین دلێ ژار
دەم دەم کو ددم د چەشمێ خوونبار

زنهار ئەگەر دبەی نگینێ
زوو بینەڤە بۆ م دل حەزینێ

لەورا ب وی یە م سەبر و سامان
ئەو بو منە خاتەما سولەیمان