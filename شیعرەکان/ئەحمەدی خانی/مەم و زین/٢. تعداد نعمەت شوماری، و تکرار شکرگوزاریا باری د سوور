شاعیر: ئەحمەدی خانی
کتێب: مەم و زین
سەرناو: تعداد نعمەت شوماری، و تکرار شکرگوزاریا باری د سوورەتی ئایینەداری و پردەبەرداریا پەروردگاریدا دگل ئختتاما ب موناجاتەک موختەسەرێ کردی

ئەی شوکرێ تە جەوهەرێ زەبانی
وەی زکرێ تە سەیقەلا جەنانی

ئەی واحدێ بێ شەریکێ یەکتا
وەی واجدێ بێ نەزیر و هەمتا

ئەی باقیێ بێ زەوالێ دائم
وەی هادیێ بێ فەنایێ قائم

ئەی خالقێ ئەرز و ئاسمانان
وەی خالقێ جوملە ئنس و جانان

مولک و مەلەک و فەلەک ب جارەک
بلجوملە تە چێکرن تەبارەک

سبحانکَ کلما خلقتَ
أحسنتَ فکیفَ ما فلقتَ

هەرچی کو تە چێکر ئەی نکووکار
هەر یەک د حەدێ خوە دا سەزاوار

ئەڤ نەه سەدەفێ د پڕ مراری
دوررێ د سفید شەفاف و تاری

حەفتێ د مسال دوڕێ غەلتان
هەر شەش جهەت و چهار ئەرکان

هەر سێ وەلەدێ د پڕ مەوالید
غەبرا و سەما دگەل مەقالید

لەوح و قەلەم و سەوابت و عەرش
حەیوان و نەبات و مەعدەن و فەرش

زاهر کرن ئەڤ قەدەر سەنائع
پەیدا کرن ئەڤ قەدەر بەدائع

هەر یەک ژ عەدەم کرن تە پەیدا
ئبداع کرن تە بێ هەیوولا

فی الجملە چ ئەووەل و چ ئاخر
القصە چ موئمن و چ کافر

هەر یەک ژ تە ڕا وە بوونە مەزهەر
ئەو ڕەنگە د وان تو بوویی موزمەر

بێ حوسنێ تە نینە وان وجوودەک
بێ نوورێ تە نینە وان نوموودەک

حکمەت ئەوە باتنی و زاهر
قودرەت ئەوە غائبی و حازر

نینن تە تەجەززوء و تەمەککون
ئەمما وە د وان دکی تەوەتتون

گۆیا هەمی جسمەکن تو جانی
گۆیا هەمی شەهرەکن تو خانی

حوسنا تەیە زینەتا حەبیبان
ڕەشکا تەیە غیرەتا رەقیبان

مەیلا تەیە عاشقان دکێشت
دەردێ تەیە دل ژ بەر دئێشت

شیرین تە کرە شەکەر ل پەرویز
فەرهادی ژ ڕەنگێ ئەشکێ خوونریز

لەیلا تە کرە بەلا ل قەیسی
ڕامین ب تە ڕام بوو ل وەیسی

یووسف تە چڕا نەما زولەیخا
وامق تە کوسا گهاندە عەزرا

شەیخێ وەکو پەنجە حەج ب ژاری
دین کر تە ژ بۆ کەچا کوفاری

نەیلۆفەرە نازپەروەری کر
ئەو ژی تە ل مهرێ موشتەری کر

بالایێ بلند تە دایە سەروان
پابەندێ بەلا تە دا تە زەروان

سۆرگول تە کرن ژ خارێ پەیدا
بولبول تە کرن هەزار شەیدا

خوەش ڕەنگی تە دا گیایێ سۆرگول
خوەش دەنگی تە دا نەوایێ بولبول

ڕۆناهی تە دا سەرێ شەمالان
پەروانە تە کر ب شەوقێ تالان

مەحبووب تە چێکرن د دلگەش
مەجزووب تە پێ کرن موشەووەش

ئەڤ عشق و مەحەببەتا د دل دا
ئەڤ زولفێ موسەلسەلێ د مل دا

ئایا نە تە چێکرن موقابل؟ 
هەر یەک تە ب هەڤ کرن موعادل

ئایینە تە چێکرن موکەررەر
حوسنا خوە د وان تە کر موسەووەر

ئایینە ل پێشی تووتیان گرت
داڤەک تە ل پێشی کووڤیان گرت

ئایینە ژ وان وەیە کو ئاڤە
ئەو عەکسە ژ وان وەیە کو تاڤە

نەقشێ تە دبینن ئەو د ئاڤێ
ناکن حەزەرێ ژ ئاڤ و داڤێ

لەب تەشنە دکن تەلەب زولالێ
وێ دانە و دام و زولف و خالێ

مەقسوود بوو کو ژ پێشڤە حازر
دێ قەسدێ بکن جەمیعێ نازر

تووتی ب خوە ما شەکەر دڕێژت
هەرچی دبهن ئەوی دبێژت

وێ مەقسەدێ موختەسەر دبینن
پابەند دبن گەلەک دمینن

مەقسوود و مورادێ دل تو شایی
ئەمما تو تضلٌ منْ تشایی

هەرچی تە دڤێ ببەی زەلالێ
پابەند دکەی ب زولف و خالێ

هەرچی کو تو بینی سەر هدایەت
ڤێڕا بکری بکەی عنایەت

حازر وی دبی مەقامێ مەعلووم
گەر خادمە وی دگێڕی مەخدووم

بێ سەجدە تە ئەی جەنابێ مەعبوود
ئادەم کرە قیبلەگاه و مەسجوود

عیسا تە کوسا گهاندە ئەوجان
ئایا ب چ تە حەباندە ئەو جان

دەرسا کو ب خەف تە گۆتە ئدریس
ئەلبەتتە دچوو مەقامێ تەقدیس

ئبلیسێ فەقیرێ بێ جنایەت
هندی تە هەبوو د گەل عنایەت

هەر ڕۆ ژ دکر هەزار تاعەت
لەورا کو تە دا وی ئستتاعەت

وی سەجدە نەکر ل غەیری مەعبوود
گێڕا تە ژ بەر دەرێ خوە مەردوود

یەک سەجدە نەبر ل پێشی ئەغیار
قەهرا تە کرە مخلد النار

القصه ژ حکمەتا تە ئاگاه
فەردەک م نەدی تبارک الله

عرفان تەلەبێ د ساحب ئدراک
دەر حەققێ تە گۆتی: ما عرفناک

خانی ب نەزانیا خوە دەر حەق
گومراه ببت نە دوورە ئەلحەق

ئللا کو مەگەر موعین خودا بت
یا ڕاهبەرێ وی موستەفا بت

یا رەببی ب حەققێ موستەفا کەی
خانی ب خوە ڕا تو ئاشنا کەی