شاعیر: ئەحمەدی خانی
کتێب: مەم و زین
سەرناو: ڕابوونا تاجدینە ژ دیوانێ د وێ دەمێ دا، سوهتنا مال و مولکانە د ڕێیا مەمێ دا

تاجدین فکری کو بەزمە بۆشە
پوڕ زەوق و سەفا و عەیش نۆشە

مەم زێدە ب غوسسە و مەلالە
چوو بال ڤە و گۆ: برا چ حالە؟ 

أما ب ئشارەت و موعەمما
پوڕسی ژ مەمێ ب رەمز و ئیما

دەستێ خوە ژ هۆچکێ عەبائی
کێشا و عەجائبەک نومائی

دیتن دو کەزی ژ مشکێ تاتار
مانەندی سەرێ دو مەهرە شەهمار

گەردایی د پاشلا مەمێ دا
مەم مایە د هەیبەت و غەمێ دا

زانی کو قەوی خەرابە ئەحوال
ڕابوو ب لەز و بەزی وچوو مال

ناگەه ب غەزەب کو چوو ژ دەردا
زانی ستیێ د گەل خەبەر دا

گۆتێ : تە چ حالە ئەی تەهەمتەن
تەعجییل چیە؟ کیە تە دوشمەن

گۆ: ڕابە ستی کو من دەرەنگە
ئیرۆ مە د گەل ڤێ مالێ جەنگە

تفلێ خوە خەلاس کە دێ بچت مال
مال بۆ من و ها ژ بۆ تە مندال

سەرمایەئێ عومرێ زندەگانی
یەعنی مەم و زین ب دل گرانی

مایینە د وەرتەیا بەلایێ
من قەسدە کو ئەز بدم رەهایێ

خەل ڤەدکو ژت ئاگری ب ئاڤێ
ئەز دێ ڤەکو ژم ب ئاگر ئاڤێ

مالا خوە ژ ڕەنگێ قەومێ زەردەشت
دا ئاگر و گازیا خوە ڕاهەشت

ئاگر کو دگرتە خان و مانان
وی گرتە ب گازی و فغانان

ئەقوام و قەبائل و عەشائر
بالجمله بەزینە دەفعێ ئاگر

ئاگاه کو بوون ئەمیر و غلمان
خالی کرن ئەو سەرا و بوستان

ئەو ژی کو بەزینە وێ هەوارێ
وی موتتەهەمی وە گۆتە یارێ: 

تاجدین تە دی چ ڕەنگ ئەدا کر
مووسا ل مە بەحرێ غەم زوا کر

ڕابە تو هەڕە حەرەمسەرایێ
دا ئەز چمە ئاگر وندایێ

زین ڕابوو وە چوویە خەلوەتا خاس
تاجدینی نەما نە جل نە پالاس

ئەسباب و تەجەممول و دەفینە
ئەملاک و جەواهر و خەزینە

جوملە د ڕیا برایی سۆتن
لەو ناڤ ب قەنجی تێتە گۆتن

مالی مە حەبین تو ئەی نکوو نام
حوببا وی دکەت مرۆڤی بەدنام

زنهار! مەبە ل مالی حارس
لەورا کو دبن ژ دەست تە وارس

جەمعا وی ژ بۆ تە با ر و زەحمەت
تەرکا وی ژ بۆ تە نارێ حەسرەت

ڕۆ ژا بچی پێشە دەستێ باری
دەستێ تە ژ گەنج و مالی عاری

ئەڤ جەننەت و ئەڤ قوماشێ دیدار
ئەی موفلسێ ئاخرەت خەریدار

کەنگی ژ تە ڕا دبن مویەسسەر
دێ بێنە تە: مفلسۆ! هەڕ دەر! 

رەه شوبهەتی ڤێ جەهانێ فانی
مفت نادنە پاریەک ژ نانی

مالی مەدە وارسان تو مەججان
گەر دێ تە بڤێ هەساییا جان

وارس ژ تە ڕا کەفەن بهایی
حەتتا نەکڕین ددن هەسایی

هێژا کو خوەشی تەلەف بکە مال
بالجمله بدە ب حوسنێ ئەعمال

یان سەرف بکە مسالێ تاجدین
پێ ناڤێ ئەبەد ژ بۆ خوە بستین

یان پێ بکڕە تو یارەکێ قەنج
ئەو چێترە بۆ تە ڕا ژ سەد گەنج