شاعیر: ئەحمەدی خانی
کتێب: مەم و زین
سەرناو: هەمسوحبەتیا وشاقان ب هەمخلوەتیا مشتاقان و واقفیا وێیە ل سەر وەقتێ عوشاقان

بیمار ب دەردێ عشقێ بەد حال
ناگەه فکرین کو چوونە هاڤال

ڕوونشتی ل پێشی وان ڤە زالەک
قامەت جڤیای ژ ڕەنگ هلالەک

ئاهەستە کەلامەکی دبێژت
دگریتن و هێستران دڕێژت

گۆتن چ کەسی تو ئەی دل ئارام
بۆ چ دگری وها ب ناکام؟ 

وێ گۆ: ب سەرێ ستی و زینێ
مەحزا ژ وە ڕا دکم گرینێ

مەخسووس ژ نک ستی و زینان
هاتم ل وە خوەش بکم برینان

ئەنگوشتەری یێ د وە ئەڤانە
ئینانە م وی ژ بۆ نشانە

هوون هلگرن و بدن نگینان
بەدنام مەکن ستی و زینان

ئەز قاسد و هوون ژ بۆ م مەقسوود
هوون من مەکن ئەی موراد مەردوود

ئەڤ مو ژدە دەما ئەوان کرن گووش
یەکجار ژ شاهیان نەما هووش

هشیار کو بوون دەمەک نە وەستان
فی الحال بەزینە پێ و دەستان

تەکرار ل دەست و پێ و داوان
سەد بووسە ددان ئەوان دو لاوان

دایین حەییری ژ ئشتیاقێ
بەردا گری یێ ژ ئفتراقێ

گۆ: غەم مەخۆن ئەی موراد و مەقسوود
مزگین ژ وە ڕا ب حەققێ مەعبوود

تەوفیقێ رەفیق بتن ژ باری
ئەز دێ وە بکم ب سحرکاری

هوون جوملە ل عەردەکی جەما بن
هەر چار ب مەقسەدا خوە شا بن

نام و نەسەبا خوە هوون عەیان کن
سررا دلی بۆ م ڕا بەیان کن

دا ئەز ڤەگەڕم ب ڤان نگینان
تەسخیر بکم ستی و زینان

تەعجیل بکم ژ بۆ سەوابێ
زوو بێمەڤە ئەز د گەل جەوابێ

تاجدینی نگین ژ دەست دەرانی
دا دەستێ عەجووزەیا زەمانی

مەم تێ فکری کو بێ نگینێ
کەنگی دکەتن مەدار و ژینێ ! ؟ 

گۆ: دایە تو من بگێڕە مەعزوور
کی جانی ددت ژ دەست خوە دەستوور

ئەڤ خاتەمە ئسمە گەر تلسمە
من جان ئەوە قالبێ م جسمە

ئەی دایە تو قاسدێ حەبیبی
بێ شوبهە ل دەردێ من تەبیبی

سەدقە سەرێ ذی الجمالێ زینێ
مەستینە ژ دەستێ من نگینێ

گاڤا تو دچی ڤە ئەی وەفادار
ئەڤ ڕەنگە ژ من ببێژە دلدار

ئەو شاهە ئەگەر چ ئەز گەدامە
ئەلتافێ شەهنشەهانە عامە

ئەز بەندە نە لائقێ و سالم
خورسەندە ب سوورەتێ خەیالم

رازیمە ژ ئەو قەدەر جەمالێ
من بینتە خەلوەتا خەیالێ

هەر گاه ژ ئاهێ دل بترست
گەه گاهێ ل حالێ من بپڕست