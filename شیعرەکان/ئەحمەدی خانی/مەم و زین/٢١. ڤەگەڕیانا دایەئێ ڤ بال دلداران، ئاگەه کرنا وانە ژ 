شاعیر: ئەحمەدی خانی
کتێب: مەم و زین
سەرناو: ڤەگەڕیانا دایەئێ ڤ بال دلداران، ئاگەه کرنا وانە ژ ئسم و رەسمێ برینداران

ئەو هەردو نهالێ عەرعەرا شەنگ
ڕوونشتی مسالێ غونچە دل تەنگ

جڤیایی ب فکر و سەرنشیڤی
هەر لەحزە ژ دایەئێ ب هیڤی

مەخموورێ غەبووقێ بێ نهایەت
موشتاقێ سەبووحێ بوون ب غایەت

دیتن کو ژ ناگەهی تەبیبە
وێ هات ب سوورەتەک عەجیبە

زین و ستیا ژ عشقێ مەدهووش
وان دایە کرن رەوان دەر ئاغووش

گۆتن: ب خودێ کەی ئەی دلارام
ئایا تە کڕینە ئەو مەلەک رام

رەملا تە چ گۆ؟ پەری تە زانین؟ 
یان هەردو د شووشەیێ تە ئانین؟ 

تیرا ل مە کون کری سوێدا
ئایا تە بەیان نەکر کو کێدا؟ 

وێ گۆ: ب سەرێ وە ئێ موبارەک
سەد جار قەسەم دکم نە جارەک

ئەز هاتمە ڤی دەمی ژ باوان
ئەمما گونەها مە تێ ب لاوان

هەردەم کو ستی و زین دبێژن
سەد ڕەنگ سرشکێ خوون دڕێژن

قوربانێ وە بم ب ڤێ کەمالێ
ئەو هەردو بەشەر ب وێ جەمالێ

چاوا وە بژارن ئەو دو مومتاز
زیبەندەئێ وسلن ئەو سەرەفراز

واللهی قەسەم دکم ب باری
ئەو هەردو دوڕێ د وە بژاری

نابن د چو بەرر و بەحر و کانان
نینن وە مەلەک د ئاسمانان

ئەو هەردو ژ بۆ وە ڕا سەزانە
میرزانە ئەگەر وە گەر گەدانە

ئەو دەللە ب دل وە بوویە دەللال
دلدادە ژ پێشڤە مان دەمەک لال

زین و ستیان نەما د دل هووش
گاڤا کو ئەوان کرەڤ خەبەر گووش

القصه ژ کونهێ ماجەریێ
هشیاری کو دایەئێ ددایێ

ئاگر تە دگۆ گهاندە نەفتێ
پێت ژێ دچوو ئاسمانێ حەفتێ

عشق ئاگرە تەن چیایێ توورە
دل ئەو شەجەرا ب نار و نوورە

مشکاتە قەفەس قەبەس چرایە
جان زەیتە فەتیلێ وێ جەفایە

دل شووشەیە ئەو چرا د ناڤە
سەر جوزئێ د کوللێ دا بەلاڤە

بالکلً ژ سەر حەتا ب ئەقدام
سوهتن ب وی ئاگری دل ئارام

گۆتن: ژ مە ڕا تو دل نەوازی
ئەی دایە ژ بۆ مە چارەسازی

دهقان تویی ئەم وەکی نهالین
ئەزمان تویی ئەم ب خوە دلالین

گەر لەحزەیەکێ نەکی تو گوفتار
گەر ساعەتەکێ نەبی تو غەمخوار

ئەم دێ وەکوو خار و خەس هەبا بن
ئەم دێ وەکوو بەرگ ێ بەر هەوا بن

ئەی واقفێ واقعاتێ دێرین
ئەم غەیری تە مەحرەمان نەدێرین

تاجدین و د گەل مەمێ تە گۆتی
پەروانەنە پەڕ ل وان مە سۆتی

ئەو ژی نهە پوڕ د ئنتزارن
بەلکی ژ مە زێدەتر نەچارن

ڕابە هەڕە زوو ببێژە تاجدین
گەر دێ تە ستی بڤێ مەمێ زین

مزگین ژ وە ڕا مە هوون قەبوولن
ئەم ژی ژ وە زێدەتر مەلوولن

عشقا وە جلەو ژ مە ڕەڤایە
مانع ل مە پەردەیا حەیایە

ئەو پەردە ژ بۆ وە ڕا عەدیمە
بێ پەردەئێ بۆ وە ڕا قەدیمە

خوازگین و وەسائت و وەسیلە
هەر چی کو ژ با وە بێن جەمیلە

ئەڤ ڕەنگە ببێژە وان حەبیبان
مەجمووعێ مەوالی و خەتیبان

هندەک ژ وە ڕا ببن رجاچی
هندەک ژ مە ڕا ببن دوعاچی

بەلکی کربت خودێ موقەددەر
وەسلا مە و وە ببت مویەسسەر