شاعیر: ئەحمەدی خانی
کتێب: مەم و زین
سەرناو: شفابەخشیا تەبیبەئێ ل دەردێ عەلیلان شەفەقەت و مەرحەمەتا میر ل حالێ زەلیلان

خوەش وەقتە ژ بۆ عەلیلێ موشتاق
خاسما کو ژ بۆ قەبیلێ عوششاق

دەرمانەکی سححەت و شفایێ
مزگین و بەشارەتا وەفایێ

ناگەه بگەهیتە وان ژ دەردان
ئازادە بکەت ئەوان ژ دەردان

ئەو دایە ژ ڕەنگ ئەرستەتالیس
سەر تا ب قەدەم لباسێ تەلبیس

دیسان کەتی سوورەتێ تەبیبان
حازر خوە گهاندە نک حەبیبان

ئەو مو ژدە وەکی مە گۆتی گۆتن
ئەو سۆتی وەکی نە سۆتی سۆتن

ئەمما ب وی ئاگری وە گەش بوون
تە دگۆ قە نەخوەش نەبوون دخوەش بوون

گۆیا کو ئەوان ژ دەست فەلاتوون
خوارن ب یەقین دەوا و مەعجوون

ڕابوونەڤە چوونە نک هەڤالان
چەندەک ژ مەحارم و رەوالان

ئاگاه کرن ژ ماجەرایی
ڕابوون ب تەعەسسوب و تەبایی

گاڤا کو ئەوان بهیست مزگین
هایدان ب تەبایی خەلق و خوازگین

هندەک عولەما وهن د عادل
هندەک ئومەرا وهن د جاهل

ڕابوونەڤە جوملە چوونە نک میر
ئەڤ ڕەنگە کرن قەزییەتەقریر

کەی والیێ مولک و مال و دەولەت
وەی حامیێ داد و دین و دەولەت

تو سایەئێ لوتفێ کردگاری
ئیرۆ ل مە شاه و خوندکاری

شاهی نەزەرا تە کیمیایە
ماهی ئەسەرا تە پوڕ زیایە

هەرچی تە ڤەخوەند ئەو عەزیزە
هەرچی تە نەخوەندبی تەمیزە

هەرچی تە کرە چراغ و گەش کر
گەر حالێ خەرابە ژی تە خوەش کر

تاجدین ئەگەر چ میرزایە
نسبەت ب تە بەندەیە گەدایە

هاتن کو بکن ژ دل دوعایێ
فی الجمله دکن ژ تە رەجایێ

تاجدین ستیێ ژ تە دخوازت
ئەو قۆل ب چراغیێ دنازت

ئەو بەندەیە وی بگێڕە ئازاد
زیبەندەیە وی بدێرە داماد

میر گۆ کو هەچی وە دیتی لائق
ئەلبەتتە ژ بۆ مە ڕایە فائق

هەرچی کو وەکیلە بێت و ڕوونت
مەولا کیە خوتبەئێ بخوونت؟ 

عەقدا ستیێ مە کر ل تاجدین
ئیجابە ئەڤە قەبوولە ئامین

فی الحالی چەکۆ بەزی و پێ میر
تەقبیل کر و قەبوول تەقریر

مەجمووعێ مەلا و شەیخ و میران
ئاغا و ئەکابر و فەقیران

ڤێکڕا ب دەڤێ خوە وان سەنا کر
تێکدا ب دلێ خوە وان دوعا کر

میر گۆ: بقوتن دەف و رەبابان
بینن هەمی شەربەت و شەرابان

دا بەزمەکە شادمانە دانین
ئیرۆهە کو سوبحە ئەم نەزانین

دێ شوبهەتی ڤی دەمی د خوەش بن
یا دێ بمرن وە یا نەخوەش بن

حوبلانە لەیالی ئەی مەوالی
کانێ چ دزێن علی التوالی

ئەڤ شیوەن و شاهی تەوئەمانن
ئەڤ چەرخ و فەلەک د بێ ئەمانن

گەه نوور نومانە گاه موزلەم
گەه سۆر نومانە گاه مەئتەم

گاڤا کو دبینی وەقتێ عشرەت
دا فەوت نەکی زەمانێ فورسەت

لەورا کو زەمان مسالێ شیرە
نابێژتن : ئەڤ مەلایە میرە؟ ! 

ئیرۆهە ژ بۆ رزایێ تاجدین
من ژی ژ خوە عەد بکن ب خوازگین

ئەڤ چەند زەمانە ئەو غولامە
دائم د غولامیێ تەمامە

ئەو هندە د خدمەتا م دا بوو
عومرێ وی د بەر م دا فەنا بوو

شەرتەد شەریعەتێ وەفایێ
ئەم ژی ژ وی ڕا بخۆن جەفایێ

ئیرۆهە ب خدمەتا وی ڕابین
بالذات د خدمەتا وی دابین

مێرێ وهە کێ بتن کو جانی
شاباش نەدەتێ ب شادمانی

گەر من هەبتن هەزار و یەک سەر
وان جوملە د ڕۆ ژەکێ ب دەفتەر

گەر ئەز نەکرم فدا ب جارەک
میرینی ل من نەبت موبارەک

تاجدین کو د خدمەتا ئەمیر بوو
چەشنا وی د دەست و چەشنەگیر بوو

القصه ب شەوکەتا خوە ئەو میر
ڕابوو ب خوە بوویە چاشنی گیر

کێشا وی ب مەجلسا خوە خوانەک
گۆیا کرە فەرشێ ئاسمانەک

قورسێ مەه و مهرێ ئاسمانی
ئینان تە دگۆ ب جایێ نانی

ئەڤ لەنگەریێ د زیڤ و زێڕین
شوبهەت فەلەکێ د ژۆر و ژێرین

هەر سەحنێ مەزن مسالێ بورجەک
سەرپۆش ل سەر ژ ڕەنگێ دورجەک

هەر تەبسی و کاسەئێ د فەغفوور
یەک ئەختەرێ پوڕ زیاء و پوڕ نوور

جەدی و حەمەلێ د ئاسمانی
بوریان و کەباب میهمانی

هەر کاسە و تەبسیەک یەک ئەنبار
سەرشار شەبیهی نەفسسێ ئەممار

ئەنواعێ تەعامێ چورب و شێرین
ئەلوانێ غزاء و نوقلێ ڕەنگین

ڤان مەشرەبە وو ئەیاغێ چینی
دەوران دکرن ب نازەنینی

سەییارە سفەت بگەشت و سەیران
هەرچی کو ددی دمائی حەیران

نارەنج و تورنج و نار و لیموو
نەوباوەئێ شاخسار مینوو

فانیز و نەبات و قەند و شەککەر
ماوەرد و زوباد و مسک و عەنبەر

هندان دکرن مەعیدە غازە
هندان دکرن دماغ تازە

مەجمەر گەڕیان ب عوود و عەنبەر
بوون جوملە مەشامێ جان موعەتتەر

راموشکەر و خوەش نەوا و خوەش دەنگ
شایەستە و خوەش قوماشێ خوەش ڕەنگ

هەڤدەنگ هنەک ب سەوتێ سازان
هەمڕەنگ هنەک ب فەخر و نازان

موغنی و کەمانجە عوود و تەنبوور
چەنگ و دەف و زوورنا و سەنتوور

عوششاق و نەوا عراقی و ئەوج
ڤێکڕا دکرن ب ڕاستیێ زەوج

ئاوازە و شوعبە و مەقامات
بێ پەردە ب موعجز و کەرامات

زاهر کو دبوون ژ نایێ گەردان
غارەتکرن عەقل و دین و ئیمان

ساقی شەوشین ب ئابێ ئەنگوور
موترب هەرشین ب سەیتێ سەنتوور

قەووال و موغەننی و غەزەل خوان
مەخموورێ سیاه و مەست و سەکران

القصه ل رەغمێ سەبعێ شەدداد
دانین ب وی رەسمی عورس بنیاد

خەتتاتێ فەلەک ژ دەست قەلەم کەت
جەللاد دکر کو وی قەلەم کەت

ناهید ب عەردی دا ددا چەنگ
مەه چوو ڤەشری د بورجێ خەرچەنگ

کەیوان د دەلوێ دا نهان بوو
بەرجیس د حووتی بێ نشان بوو

دونیا هەمی بوویە عەیش و عشرەت
زالا فەلەکێ ژ کەرب و حەسرەت

چو ژ دەست نە دهات و مایە عاجز
ناچارە عەجووزە بوویە کادز

شەیخووخەئێ چەرخێ ڕەنگ سەماوی
رەهوار سەماع کر رەهاوی

عالەم هەمی بوویە عشرەت ئاباد
شەهری و بەدەوی عەبید و ئازاد

موستەغرقێ نعمەت و تەرەب بوون
موستەجمعێ شاهی و لەعەب بوون

ڕابووڤە کو خان ژ بەر خەواسان
ساقی گەڕیان ب جام و کاسان

میر خوەندنە پێش مەمۆ و تاجدین
گۆ: خەرج ل من مەمۆ تو شوشبین

ئەو هەردو کرن تەمام مەلبووس
ڕابوون ب ئەدەب ئەتەک کرن بووس

رڕوونشتن و پێکڤە وان ڤەخوارن
ئەو ڕۆ ژ ب یەک ڤە رابوارن