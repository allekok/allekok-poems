شاعیر: ئەحمەدی خانی
کتێب: مەم و زین
سەرناو: سەترەنج بازیا مەمێ و میرە ب شەرتێ دلخواز، ڤەدانا دامێ تەزویرە ژ بۆ کەشفێ راز

سالارێ مەواکبێ کەواکب
سەردارێ تەوالع و غەوارب

سولتانێ سەریرێ چەرخێ رابع
وەقتێ وەکوو بوو ژ شەرقێ تالع

شەترەنجیێ ماه و جوندێ ئەختەر
بالجمله ل سەر بساتێ ئەخزەر

شەهمات کرن ب بەندەقا نوور
تە دگۆ هەمی بوون د تۆڕ ێ مەستوور

میرێ کو ژ غیرەتێ دل ئەفگار
شێرێ ژ حەمییەتێ بریندار

حەتتا سوبە خەو نەهاتە چاڤان
ساکن نەدبوو ژ ڕەنگێ ئاڤان

ڕۆ ژێ کو ژ مەشرقێ نوما نوور
ئافاق کرن ژ زولمەتێ دوور

میر ڕابوو و هاتە شەهنشینێ
نێزیکی سەرایێ نازەنینێ

ڕوونشت و وە گۆتە پیشەکاران:
هوون گازی بکن نەدیم و یاران

تەنها ژ مە ڕا مەمێ بخوونن
تاجدینی د گەل برا مەخوونن

ئیرۆ ل مەمێ ئەزێ غەزەب کم
سووچەک وی هەیە ئە دێ ئەدەب کم

نابت کو ژ من ببن د غافل
بالجمله ب ئەمرێ من د عاجل

ژەو پاشی شهاندە نک خوە مەم خوەند
حازر کربوون گولاب و گولقەند

ئەو چەند شەراب و قەند و شەککەر
ئەو چەند گولاب و مسک و عەنبەر

ئینان و د مەجلسێ گەڕاندن
کەیفێ د خوە سەر ب سەر گهاندن

ئەنجامێ تەکەللوم و خەبەردان
کێشا کو ب ساترەنج و نەردان

میر گۆتە مەمێ ب کین و کەربە:
ئیرۆ مە د گەل تە جەنگ و حەربە

ڕابە ژ مە ڕا وەرە موقابل
بێ شەک ب تە ڕا ئەزم موجادل

شەرتێ مە د گەل تە ئەی سەرەفراز
هەرچی تە د ڤێ ژ بۆ مە دلخواز

لێ میر ژ کوڕان هەبوو جوانەک
مەحبووبێ زەمانە نوکتەدانەک

یووسف ژ مەلاحەتا وی مەحجووب
روستەم ژ شەجاعەتا وی مەغلووب

هەم سوحبەت و هەمدەمێ مەمێ بوو
هەمشاهی و هەمغەمێ مەمێ بوو

سەردارێ کوڕان ب ناڤێ گورگین
فی الحالی خەبەر گهاندە تاجدین

ئەو بەتل کو بوو ژ حالی واقف
ڕابوون ب وی ڕا چەکۆ و عارف

شێران ڤەڕساند قەید و زنجیر
هەر سێ ب تەبایی چوونە نک میر

تاجدین کو د گەل بران ب مەش هات
کەعبەین ژ بۆ مەمێ دو شەش هات

فیل و رەخ و کەرکەدان کو هاتن
دین میر و موعەللمێ خوە ماتن

زانین کو مەمۆ ب بەند و بازە
میر گۆتە مەمێ : دو دەستێ تازە

سێ دەست برن ژ میر تەمامی
موفسد فکری ژ وی مەقامی

زین دی کو ل پەنجەرێ دیارە
مهرە ل مەهێ دکەت نەزارە

بەدخواهی بنێ چ حیلە ڕاکر
ئەڤ ڕەنگە بەهانەیەک ئەدا کر

گۆ: بەند و لەییز وجه ب دۆرن
هوون هەردو جهان ب هەڤ بگۆڕن

مەم دێ ببتن ڤێ جارێ مەغلووب
حاسل ببتن ژ بۆ تە مەتلووب

میر ڕابوو و چوو جهێ مەمێ ژار
مەم هاتە جهێ ژ پێشڤە دلدار

چاڤێ د مەمێ کو دین روخێ زین
مفت دانە ژ دەست خوە فیل و فەرزین

دل مایە ل پەنجەر و شباکان
هەسپێ خوە ددا جهێ پەیاکان

میر بر ژ مەمێ تەمام شەش دەست
مەم بوو ژ مەیا ژ پێشڤە سەرمەست

میر گۆتە مەمێ: مە بر خوە دلخواز
وی گۆ کو ببێ چیە تە داخواز؟

میر گۆ: مە غەرەز نە کەسبێ مالە
مەقسوود ژ تەی مە کەشفێ حالە

مەتلووب ژ لەعب و بەند و بازان
قەت نینە ب غەیری کەشفێ رازان

شەرتێ من ئەوە بکی تو ئقرار
کانێ د دنێ کیە تە دلدار

هەرچی پەریا تە دل ل بالە
حووری سفەتەک مەلەک مسالە

گەر لائقی تە ئەوێ ببینم
مالی بدم ئەز ژ بۆ تە بینم

ساحب غەرەزی د وەقتێ فورسەت
تەعنا خوە ژ ڕەنگێ دەفعێ توهمەت

گۆ: من دیە یا مەمێ حەباندی
کیژەک عەرەبانە لێڤ دەقاندی

سەر تا ب قەدەم ڕەشە وەکی قیر
نە لائقی بەحس و خوەستنا میر!

تەعنێ د مەمێ وە ڕەنگ ئەسەر کر
یەک جار ژ عەقلی بێ خەبەر کر

بەحرا دلێ پەردە لێ ب جووش هات
ناکام ب گازی و خورووش هات

گۆ: قەت نە وەیە وەکی وی گۆتی
میرم پەریا دلێ م سۆتی

شەهزادەیە شەهنشین مەکانە
عەنقایە بلندە ئاشیانە

میرانیە ئەو ژ نەسلا پاکە
نوورانیە ئەو نە ئاب و خاکە

سەردەفتەرێ حوور و نازەنینە
هەر چەند مەلەک ب ناڤێ زینە

میر ئەڤ خەبەرا خلافێ هەیبەت
گاڤا کو بهیست هاتە غیرەت

وی گۆتە قەبیلەیا غولامان:
هوون بۆ چی گەلی نەمەک حەرامان

ڤی ناکەسی ناگرن ب زللەت
دا ئەز بکو ژم ئەوی ب عبرەت

ڕابوونە مەمێ دو سەد غەزەنفەر
مەم ڕابوویە پ ێ ب د دەستی خەنجەر

تاجدین و چەکۆ د گەل برایی
ڕابوون ب تەعەسسوب و تەبایی

گۆتن: گەلی جوندیان ڤەوەستن
هوون جوملە نەسەرخوەش و نەمەستن

هوون قەنج دزانن ئەم کوسانن
ساحب هونەرین و پەهلەوانن

پانسەد ژ وە حەملە کن ب کەربان
نادەینە وە نەوبەتا چو زەربان

گەر چ وە ئەجەل ب دەست مە نینە
أما وە گەلەک ژ دەست مە دینە

حەتتا کو بکن مەمێ گرفتار
سێ سەد ژ وە دێ ببن بریندار

حەتتا نە مە هەر سیان ب کەرکن
هوون دێ ل مەمێ کوسا نەزەرکن؟

هەرچی کری حاکمێ مە فەرمان
ئەم نابنە مانعێ چو حوکمان

دەستێ د مە بەستنە ل بەر میر
ها گەردەن و دەست وپێ و زنجیر

میر ڕابوو و دەست وپ ێ مەمێ بەست
تاجدین مرنا خوە وی دەمی خوەست

أما چ بکەت ژ بۆ نە عارە
جەللاد ئەمیرە خوندکارە

مەم گرت و شهاندە پێش سەرهەنگ
گۆ: حەبس بکن د قوللەیا تەنگ

دیوانی و مەجلسی بەلاڤ بوون
بالجمله ژ بۆ مەمێ د مەحزوون

دیوانە سفەت ب ئاه و فەریاد
هەمیان دکرن ژ بۆ مەمێ داد