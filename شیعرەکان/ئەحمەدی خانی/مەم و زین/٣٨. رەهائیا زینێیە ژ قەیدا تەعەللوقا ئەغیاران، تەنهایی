شاعیر: ئەحمەدی خانی
کتێب: مەم و زین
سەرناو: رەهائیا زینێیە ژ قەیدا تەعەللوقا ئەغیاران، تەنهایی و تەکەللوما وێیە دگەل بەلگ و داران

ئەو ئاهوویێ سەیدگاهێ وەحشەت
ئەو بانوویێ بارگاهێ ئولفەت

سەرکەللە غەزالێ دەشتێ دەردان
سەرگەشتا نهال و باغ و وەردان

پابەستەئێ قەیدێ عشقێ خوونخوار
سەیدا کو مەمێ کری بریندار

دی شەهر و مەحەللە جوملە خالی
خالی بوویە کووچە و حەوالی

تەنها و تهینە باغ و بوستان
بێ ئنس و پەرینە سەحن و ئەیوان

زانی کو زەمانە بێ ئەمانە
گۆ: ڕابە دلۆ! عەجەب زەمانە! 

فورسەت خوەشە دا بچینە سەیران
دا سەیر بکین ل وەحش و تەیران

کانێ قە هەیین ژ وان مە هەمدەرد
لەوا کو ئەڤ ئادەمینە بێ دەرد

تەیرەک مە بهیستیە د باغان
بەختێ وی ڕەشە ژ ڕەنگێ زاغان

لێ ژار و زەعیف و بێ مەجالە
ئاشوفتەئێ ڕوویێ وەردێ ئالە

ڕۆ ژان دکەتن فغان و زاری
خوونا خوە دخۆت شەڤێ د تاری

دائم دکەتن فغان و غولغول
هەڤدەنگێ منە ب ناڤێ بولبول

هەمدەردەکی قەنجە ئەهلێ حالە
دەرمانەکێ دەردێ من ل بالە

ئەی دل وەرە دا بچین نهانی
هێژا کو هەیە مە زندەگانی

بەلکی ب نەسیحەت و ب پەندێ
ئازا مە بکەت ژ قەید و بەندێ

ئەڤ ڕەنگەهە گۆت و بێ تەوەققوف
زین هاتە ڤی باغی بێ تەکەللوف

ئاگاه نەبوون ژ وێ چو دەییار
نە دایە نە خادم و پەرستار

مەقسوود ئەوێ نە عشرەتەک بوو
وێ مەحز مورادێ عزلەتەک بوو

لەو هاتە ڤی باغی ئەو پەریزاد
دا تێر بکەت ژ دەست غەمان داد

هەر لالە ل سینە بوونە داغەک
هەر غونچە ب سوهتنێ چراغەک

هەر دار ل جسمی بوونە بارەک
گولنار ل قەلبی بوونە نارەک

تەنها کو خوە دی بەرەک د دەس بوو
ئەو سەنگ زەبانەئێ جەرەس بوو

دەم دەم وە ددا ل دەففێ مەرمەر
بێ شوبهە دلێ برین دبوو کەر

گاڤا کو نەزەر دکر ل ئاڤان
خوونابە دچوو ژ هەردو چاڤان

سەحنا رەزی بوو هەوایێ بولبول
شاداب دکر ب ئابێ گولگول

قەددا کو ب ڕاستی سەنەوبەر
دێما ب زیایێ مهرێ ئەنوەر

ئەو ڕەنگ ددا ل ئاخ و عەردێ
ئەو چەند دهەسوو د تۆز و گەردێ

ئاخێ دکر ئاخ و بەر دنالین! 
داران دکر ئاه و بەلگ دکالین! 

هەردەم کو دکر ژ دەرد یا هو
مرئاتێ فەلەک دکر سیەه ڕوو

پە ژموردەکرن ب ڕەنگێ سۆرگول
ئەفسوردەکرن ب دەنگێ بولبول

بولبول نەدشێ ببیتە هەڤدەنگ
سۆرگول نەدبوو ببیتە هەڤڕەنگ

هندی کو د باغی دا نەزەر کر
بەحسا خوە د گەل گولێ د زەر کر

کای شوبهەتی عاشقان دگەرگوون
وەی شوبهەتی من زەری و زەرگوون

بەرگێ د وە سەد نەوا هەزارن
هوون بۆچی زەرن زەعیف و ژارن؟ 

یان شوبهەتی من د بێ مەمن هوون؟ 
لەورا وەکوو من د پوڕ غەمن هوون! 

بولبول ب گولێ د سۆرە مەشغوول
هوون مایینە شوبهێ من د مەعزوول

لەورا د عەلیل و دەردناکن
لەورا د حەزین و سینەچاکن

هوون قەنج ژ بۆ م ڕا دەلیلن
هوون بۆ م د حالی دا عەدیلن

خوشکەک مە هەبوو ژ ڕەنگێ سۆرگول
هلگرتیە وێ ژ بۆ خوە بولبول

ها هشتیە بۆ م عەندەلیبەک
مەحرووم و سەفیل و بێ نەسیبەک

ئەز ژی ژ زەلیل و بێ نەسیبی
زەر بوومە ژ هەجرێ عەندەلیبی

دێما منە سۆرە ئەرغەوانی
زەر بوویە وەکی وە زەعفەرانی

جارەک بدیا من ئەو ب دلخواه
ئێدی نە دکر من ئاه بالله!