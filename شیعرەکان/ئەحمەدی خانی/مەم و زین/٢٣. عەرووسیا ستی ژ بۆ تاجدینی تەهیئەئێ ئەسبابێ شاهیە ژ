شاعیر: ئەحمەدی خانی
کتێب: مەم و زین
سەرناو: عەرووسیا ستی ژ بۆ تاجدینی تەهیئەئێ ئەسبابێ شاهیە ژ بۆ تەهنییا غەمگینی

وەقتێ وەکوو نوو عەرووسێ خورشید
نەه قوببە مسالێ جامێ جەمشید

فی الجمله کرن ب روخ موجەللا
گۆیا کو کرن ب زەر موتەللا

مەششاتەء و دایە و پەرەستار
عشقێ کری جوملە گەرم بازار

چوون زەین بکن ستی و زینان
نازەندە بکن دو نازەنینان

ئەووەل فکرین د زولف و خالان
دیتن کو دلان دبن ب تالان

گاڤا فکرین د قەوسێ ئەبروو
بوون شوبهەتی وەسمە ژێ سیەه ڕوو

فکرینە روخێ د وان د تازە
شەرمەندە دبوون ب جایی غازە

قادر نە دبوون ژ سورمەئێ ڕەش
ئاهوویێ خوتەن بکن موشەووەش

سەر تا ب قەدەم ژ ڕەنگێ شانە
سەد سەعی کرن ژ بۆ بەهانە

مەحزا ژ دو ئاهویان یەک ئاهوو
وان سەه نەکرن حەتا سەرەک موو

إلا سەرێ موویەکی مەیان بوو
ئەو ژی ب مسل نە تەن نە جان بوو

قەتعا ژ مەخافەتا شکەستن
قەت لێ کەمەرەک نەهاتە بەستن! 

کەس دل نە ددا چو لێ ببینت
بەلکی کو ژ نازکی شکینت

ما دەست ددا کو دەست و پەنجە
حەننا بکەتن ب ڕەنگێ رەنجە

نەقشێ کو خودێ کری موخەییەر
کی قادرە وی بکەت موغەییەر

ئاخر گەڕیان ژ ڕەنگێ مەئیووس
ئەو مان و حەنا و ڕەنگ و پابووس

زینەت ژ قەدێ د وان حەبیبان
بەخشینە زەمین تەلا و شیبان

فەرخوندە کرن ب فەرقێ ئەفسەر
تابەندە کرن ب تاجی گەوهەر

سەرلەوحەئێ سەفحەئێ موسەننەع
زیبەندە ب زیوەری مورەسسەع

پیرایە ژ رەونەقا جەمالێ
بۆ هالە ل خەرمەنا هلالێ

ئەلماس و زوموررد و مراری
خال و خەت و توررەئێ د تاری

مانەندێ کتابێ شاعرانە
مەوزووعێ ب وەزعێ خانە خانە

ئەڤ رەونەقێ عارزی و زاتی
بوو نوسخەئێ سحر و موعجزاتی

ئەبیات ب جەمع بوونە دیوان
ئایات ب سونع بوونە قورئان

ئەو سونعەتێ ئووستادێ موتلەق
هەر چی کو ددی دگۆ: هو الحق

تەزیین کو تەمام بوو ل بووکان
ئایین کەتە چار سوو و سووکان

ئەنواعێ تەجەممول و مەلابس
ئەلوانێ جەواهر و نەفائس

سەد جاریە و دو سەد بەنی چوون
زەربەفت لباس و زەربەنی چوون

ناقە ب قتار و دەر ب قنتار
یاقووت ب بار و زەر ب خەروار

خارج ژ تەعەددودا حسابان
خارق ل تەقەییودا کتابان

نەدهاتە تەعەققول ئەڤ جهازە
نەدبوون موتەحەممل ئەو جەمازە

ڤێ دەبدەبەئێ وە کرنە عاشق
بوو زەلزەلە ڕاکرن خەلائق

شەهری ژ موزەککەر و موئەننەس
فی الجمله موزەییەن و مولەببەس

تەشبیهی ب بەحرێ پوڕ تەمەووج
جونبش دکرن غەرەز تەفەرروج

ناگەه گەڕیا ب جوودێ مەفتووح
دەرگاهێ کەرەم ل کەشتیا نووح

یەعنی کو عمارەیا ستی تێ
قەسرا پەریا ب ڕاستی تێ

هەر تەختە ژ عوودێ سەندەلووسی
تەختەک خەتە بەندێ ئابنووسی

عەرشەک ژ جەواهران مورەسسەع
بەلقیس جەلیس و لێ مورەببەع

دەست بەستی ژ پێشڤە پیشەکاران
زەررین کەمەر و گوهەر گوهاران

سەد ئاسفێ بەرخیا وەکی با
حەممالێ دکر ب عەرشێ دلشا

هلگرتنە سەر سەرێ خوە ئەو مەهد
دەست دەست دڕەڤان ژ هەڤ ب سەد جەهد

ئەو تەخت رەوان وەکی گەمی بوو
بەحرا کو ب سەرکەت ئادەمی بوو

بەحرەک ژ هەوا کو بێتە جووشی
ناچار ژ دل دکەت خورووشی

خەلقێ جهێ جوملە عاشقانە
پەروانە و شەمع دەر مەیانە

سووفی و مەلا و فەقیر و پاشا
ڤێکڕا ل تەفەرروج و تەماشا

خەلقێ کو ژ دەست غەمان ب فەریاد
فەردەک قە نەما نەبوویی دلشاد

هەر بەر دەرەکی شەماتەیەک لێ
هەر مەجمەعەکی تەماشەیەک لێ

تە دگۆ کو عەرووس عەینێ جانە
لەو بوونە بەدەن ل پێ رەوانە

سازان مری حەی کرن وەکی سوور
کووس و دەف و کەررەنا و ناقوور

شاباش و سەدا و کازە کازان
گوهدار غەنی کرن ژ سازان

ڤێکڕا کو سەدا ژ وان ب دەرکەت
قەسرا فەلەکێ سەدا ب سەرکەت

ئەڤ عەیش و نشات و شادمانی
نادیدە ب دیدە یان زەمانی

فولکا فەلەکا مەلەک د ناڤێ
مەوجان کو ڕەڤا د وەقت و گاڤێ

ئەڤ تەنتەنە و شعار و ئایین
چوون لەحزەیەکێ گهانە تاجدین

تاجدین ب خوە بوویە پادشاهەک
مەم ژی ل تەنشتێ شوبهی ماهەک

ڕوونشتی د شەهنشینێ عالی
جەمعەک ژ ئەکابران حەوالی

ڕابوون ل تەفەرروجێ ڤەوەستان
وان جوملە تەبەق د هەردو دەستان

مانەندێ تباقێ ئاسمانی
یاقووت و زومورردێ د کانی

ڕێهتن تەبەقێ د وێ نسارێ
ژۆردا ل عماریا نگارێ

ئەمما تەبەقێ د وان هەمی پوڕ
زێڕ و وەرەق و جەواهر و دوڕ

یەغماکەرێ گەنجێ بوونە ماشا
خیزان هەمی بوونە میر و پاشا

سەد جار ل هیڤیا حەریسان
خارج ژ جڤاندنا خەسیسان

فازل ژ کەرامەتا کەریمان
زائد ژ خودانیا لەئیمان

خیزان و گەدا وە بوونە مونعەم
موفلس بوونە زەن پەرەست و موغلەم

خیزان و گەدا غەنی و زەنگین
شادان و حەزین و شا و غەمگین

ئێدی نەدبوون ژ هەڤ موشەخخەس
تە دگۆ هەمی میر کرن مورەخخەس

تێکدا د موناسب و موافق
ڤێکڕا د موسافح و موعانق

حاسل کو ژ مەقسەدا سەرامەست
بوون ئەو دەر و بان و ئەو سەرا مەست

هن مەست و هنەک دیگەر د بەنگی
خوانەندە و بە زلە وەکو چەنگی

هەر بەنگی و سەرخوەشێ د بوهتان
تێک هاتنە چەرخ و باز و لۆتان

بێریتە سەما و ساز و گۆڤەند
شێرین و شەکەرلەب و شەکەرخەند

عەزرا و رەوال و بکر و موردان
حوور و مەلەک و پەری و و لدان

گول پیرەهەن و سەمەن قەبایان
شەککەر دەهەنان و قەند خایان

زەررین کەمەران و کەج کولاهان
تەلعەت قەمەران و خەت سیاهان

سیمین بەدەن و سەمەن عوزاران
سێڤین زەقەن و مەمک هناران

ئەڤ موویێ مەیان و مارێ گیسۆ
ئەو چاردە سالە چار ئەبروو

موردان و موراهق و موجەررەد
لاوێ وەکوو خەت وەکی زومەررەد

خوەش دەنگ هنەک هنەک د خوەش ڕەنگ
هن جەرگەبەزی وهن دیگەر لەنگ

بالجمله ل رەغمێ ڤێ عەجووزێ
یەعنی ل خیلافی پوشت کووزێ

کیژێ د سڤک کوڕێ د لاوین
مانەندی بەنات و مسلێ پەروین

هن دائرە بەند وهن د دەووار
هن سلسلە بەند وهن د سەییار

ئەنجوم سفەت ئەنجومەن فورووزان
هەفت شەڤ د تەمام و هەفت رووزان

بەزما ستیێ و جەمعێ تاجدین
گێڕان ب ڤی ڕەنگی زیب و تەزیین