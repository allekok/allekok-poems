شاعیر: شێخ ئەحمەدی کۆر
کتێب: دیوانی شێخ ئەحمەدی کۆر
سەرناو: دڵبە‌را داییم دەناڵم ئە‌ز لە‌ سینەی پڕ لە دە‌رد
لەبارەی شیعر: دیوانی شێخ ئەحمەدی کۆر، لێکدانەوەی: مەلا مستەفا ڕەشیدی 'زاواکێو'، چاپی یەکەم٫ ١٣٩٣ هەتاوی، لاپەڕە ٦١و٦٢. - نووسین: نەسرین ڕەحمانی

دڵبە‌را داییم دەناڵم ئە‌ز لە‌ سینەی پڕ لە دە‌رد
جارێ ناپرسی لە‌ حاڵم بۆت دە‌کێشم ئاهی سە‌رد

بۆت دەکێشم هەندە زەحمەت، سەرزەنشت و لۆم و میحنەت
یاری ساحێب شەرت و نییەت، وەختە دڵ بۆت بێ بە گەرد

وەختە دڵ بۆت بێ بە خاکە، ڕوومەتت پڕ نوور و پاکە
هەر لە جێ دەردم دەواکە، سەت برینت تازە کەرد

سەت هەزار زامانی تازە، جێی خەدەنگ و نێش و گازە
ئەمڕۆ ڕەندم دیدە بازە، تووند و تیژ، ئازادە مەرد

جارێ یار نەیدا وەسەرمە، بۆچی ناپرسێ بە نەرمە
لێی هەڵگرتم عار و شەرمە، زەعفەرانم ڕەنگ زەرد

ڕەنگ زەردم هەروەکوو بەی، ئاھ و ناڵەم دێ پەیاپەی
هات و دایمێ جورعەیی مەی، سەعی و ڕەنجم‌ دا لە بەرد

سەعی و ڕەنجم بە عەبەس چوو، عومر و دڵ لە ڕێی هەوەس چوو
تا لە نێو قالبم نەفەس چوو، خوێنی جەرگی خۆم خوەرد

خوێنی جەرگ، قووت و تەعامە،ئاھ و ناڵەم سوبح و شامە
دڵبەری مەست و خەرامە، سونبول و ڕیحان و وەرد

سونبول و ڕیحانی تەڕ بوو، هێند و ڕۆمم لێ بە شەڕ بوو
تەختی ویم لێ موستەقەڕ بوو، هاتنە سەر من فەرد فەرد

'ئەحمەدی کۆر' دڵ بزووتی، جوست‌وجۆت وەک عەنکەبووتی
ئەو کەسەی وا بۆی دەسووتی، کردیە قەیس و نای لە هەرد

'ئەحمەدی کۆر' بەس خەیاڵ کە، حوببی دنیایە بەتاڵ کە
مەدحی یاری نوور جەماڵ کە، وا خەلاس کە خۆت لە دەرد.