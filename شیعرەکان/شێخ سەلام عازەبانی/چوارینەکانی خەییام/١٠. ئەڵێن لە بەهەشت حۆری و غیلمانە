شاعیر: شێخ سەلام عازەبانی
کتێب: چوارینەکانی خەییام
سەرناو: ئەڵێن لە بەهەشت حۆری و غیلمانە
لەبارەی شیعر: نووسین: کەماڵ ڕەحمانی - پێداچوونەوە: بینایی دیدە

٩

ئەڵێن لە بەهەشت حۆری و غیلمانە
شەرابی ئاڵە و هەنگوینی شانە
نان ئەو نانەیه ئەمڕۆ لە خوانە
بۆ خۆم هەڵگرم بۆ ئەو زەمانە
«شێخ سەلام»

ئەڵێن لە بەهەشت حۆری جوان هەیە
مەی و هەنگوینی سپی شان هەیە
بۆچ یارپەرستی و مەینۆشی نەکەم
مادام ئەنجامی کار هەمان هەیە؟!
«گۆران»

بیستوومە بەهەشتێ هەیە حۆری تێدا 
ڕووباری شەڕابی پاکی دەڕوا پێدا 
من لێرە مەی و یارێ پەیا کەم چ دەبێ؟ 
دەسکەوتەکە هەر یەکن بە هەردووک ڕێدا
«هەژار »

ئەڵێن بەهەشتە و حوری چاو کەژاڵ
شیرە و هەنگوینە و شەرابێکی ئاڵ
من باکم چی بێ کە لێرە هەم بێ
مەی و یارێکی تەڕی چواردەساڵ
«ئەحمەد شاڵی»

گویند بهشت و حورعین خواهد بود
آنجا مِی و شیر و انگبین خواهد بود
گر ما مِی و معشوق گزیدیم چه باک؟ 
چون عاقبت کار چنین خواهد بود! 
«خیام»