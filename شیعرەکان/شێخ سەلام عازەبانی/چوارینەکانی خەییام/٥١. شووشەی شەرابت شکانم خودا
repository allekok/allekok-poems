شاعیر: شێخ سەلام عازەبانی
کتێب: چوارینەکانی خەییام
سەرناو: شووشەی شەرابت شکانم خودا
لەبارەی شیعر: نووسین: کەماڵ ڕەحمانی - @chapkagolibevena

٥٠

شووشەی شەرابت شکانم خودا
داتخست دەروازەی ژیانم خودا
من لێمدا کەچی وا تۆی گرتووە
قڵپ قڵپ شەرابت ڕژانم خودا
«چوارینەکانی خەییام، وەرگێڕانی: شێخ سەلام. »

شکاندت شوشەی مل باریکی جوان
چیت بیستوە مەکە ئاڵۆزی دیسان
مەگەر سەرخۆش بوی هەی خاکم بە سەر
ئەو مەیە خۆشەت بە ناحەق ڕژان
«چوارینەکانی خەییام، وەرگێڕانی: ئەحمەد شاڵی. »

شووشەم ئەشکێنی بە قەستی، خودایە! 
ڕێی نەشئە و بەزمم ئەبەستی، خودایە! 
شەرابی ئاڵم ئەڕێژیتە خاک، 
هەی خاکم بە دەم بۆچ مەستی، خوایە
«چوارینەکانی خەییام، وەرگێڕاوی: مامۆستا گۆران. »

شووشەی مەیەکەت بۆچی ڕژاندم خوایە
وەک شووشە، نەشە و دڵت شکاندم خوایە
مەیخۆرە منم کەچی یەکێ تر دەگری
بمبوورە لە پەردەدا گەیاندم خوایە
«چوارینەکانی خەییام، وەرگێڕاوی: مامۆستا هەژار. »

اِبریقِ می مرا شکستی رَبّی! 
بر من درِ عیش را ببستی رَبّی
من میْ خورم و تو می‌کنی بد‌ مستی! 
خاکم به دهن مگر تو مستی رَبّی! 
«خیام نیشابوری»