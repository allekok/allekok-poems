شاعیر: کاکەی فەلاح
کتێب: دیوانی کاکەی فەلاح
سەرناو: شاعیر بۆیە شیعر ئەڵێ

کە وشکە خەم ئەتوێتەوە وئەبێ بە فرمێسکێکی گەش
ئەڵێن باری لەش سووک ئەبێ
ئەی ئەوانەی خەمیان زۆرە و
لەناوەوە خۆیان، خۆیان ئەخۆنەوە
چاویان فرمێسک ناناسێ
ئاخۆ قوڕقوشمی سەر دڵیان
چەن گران بێ؟ ! 
بەو هەموو خەمە سەوزەوە
ئەگەر شاعیر شیعر نەڵێ
ئەبێ هەور
لە وەرزی شەستەبارانا
دا نەکات و
بەهاریش وەجاخی کوێر بێ و 
گوڵی پێ نەگەشێتەوە
بەو هەموو خەمە چڕەوە
ئەگەر شاعیر شیعر نەڵێ
ئەبێ چاو بۆ بینین و
گوێ بۆ بیستن و
دڵ بۆ لێدان و بۆ ژیان نەبێ

***
بەو هەموو خەم و ژانەوەئەگەر شاعیر شیعر نەڵێ 
ئەبێ دایک نەزۆک بێت و
مناڵیش بێ هەناسە بێ و
لێوی ساواش
بزە هەر نەزانێ چییە

***
شاعیر بۆیە شیعر ئەڵێ: وشکە خەمی بتوێتەوە و
ببێ بە فرمێسکی شیعر
ببێ بە بارانی شیعر
گوڵ و بەهارانی شیعر
ببێ بە چاو
بە گوێ
بە دڵ
بۆ بینین و بۆ بیستن و
بۆ چرکەو لێدانی شیعر

***
شاعیر مناڵیشی نەبێبە شیعر وەجاخی ڕوونە
چاوی کۆرپە و لێوی ساوای
گەر بشگری
هەر بزەیە و زەردەخەنە