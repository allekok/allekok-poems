شاعیر: کاکەی فەلاح
کتێب: دیوانی کاکەی فەلاح
سەرناو: وشکەمەلە

لە ڕاستی زۆر شت بۆ خۆت گێل ئەکەی
زۆر بەندی بڕوای ڕاست پێشێل ئەکەی

ڕەشی قەترانی ناو ئەنێی سپی
بۆ چەوتی چاوت خوار و خێل ئەکەی

***

ئەوەی کە بڕوات پێی بوو تا دوێنێ
نازانی ئەمڕۆ وا لە چ شوێنێ؟ 

لەسەر کەلاوەی ئاوات و هیوا
بەپووی وێرانە بە کوڵ ئەخوێنێ

***

تەنها بۆ بەرزی پایەت بە پەلەی
بۆیە لە وشکی خەریکی مەلەی

خنکای لە دەریای خۆپەرستییا
کەچی سەرگەرمی چەپڵە و هەلهەلەی

***

ملی ڕێگەت گرت ئێستە لە لاڕێی
جار جارەش لە خۆت ناپرسی کە کێی

وا دیارە چاوت کردەت نابینێ
بۆیە بە گڕی هەڵەت ئەسووتێی

***

خۆت بەخۆت ئەڵێی: سەر لێ شێواوم
بڕوانە دووریی ڕێگەی پێواوم

چوویتە سەر کەلێ نایەیتە خوارێ
ئەشڵێیت: وەک جاری جارانم ماوم

***

خۆت چاک ئەناسی کە چیت و چۆنی
ئەلێی: وەک یەکە، ڕێی تازە و کۆنی

هەوای خۆبینی لە کەللەی داوی
لە ڕاستی ڕاستی ڕوو گرژ و مۆنی

***

چاوبرسی و تینووی سەر لێ شێوانی
بۆ ئەو مەبەستە خەستە لێوانی

ئەتەوێ بلێن: هەر وەکوو یەکە: 
دەمەو بەیان و بانگی شێوانی

***

مەستی بە بادەی عەشقی من منت
چاکەی ئەم یان ئەو بایە لە کنت

سەری خۆت خۆش بێ لە گەردەلوولا
با هەر ئۆباڵی خوێن بە گەردنت

***

خۆیشت ئەزانی تەمەنت کورتە
بەم گلاراوە، بەم جرت و فرتە

تەنها دڵسۆزی ڕاست قۆناغ ئەبڕێ
ئاوی دنگ ئەکوتێ ئەم ورتە ورتە