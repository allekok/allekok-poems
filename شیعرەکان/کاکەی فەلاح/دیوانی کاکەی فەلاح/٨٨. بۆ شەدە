شاعیر: کاکەی فەلاح
کتێب: دیوانی کاکەی فەلاح
سەرناو: بۆ شەدە

لە پاییزی هەشتا و هەشتابەدەم شەپۆلی تاسەوە
«سروە»، «شەدە»ی هێنایەوە
یەکەم شەو بوو گەشایەوە
لەو باخەوە
یەکەم شەو بوو کرایەوە
بە دیاریی بابە و دایەوە
بە چەپکێ مام و خاڵەوە
شەدە ڕووی کردە ماڵەوە 

***
چاوی گێڕاماڵێکی بێ مناڵی دی
بێ بزە و گروگاڵی دی
کە ژووری دی، کە هۆڵی دی
هێلانەی چۆڵ و هۆڵی دی
نە بێشکەیە و نە ساوایە
دەنگی گریانی لێ نایە

***
بەبێ دەنگی هاواری کرد:من نۆبەرەم
ئەو نەفەرەم
خۆشەویستی و نازم هەیە
گریانی من جریوەیە
چەن چکۆلەم، هێندە گەورەم
مەڕواننە جورم و شێوەم
تێکدەری بەرنامەی ئێوەم
هەر بە تەنها بۆ من ئەلوێ
کە شەو گریام هیچ کەس نەنوێ
دە بمناسن
بەبێ من بۆ هیچ کوێ ناچن

***
تۆش ئەی شەدە بچکۆلەکەبە وێنەی بەچکە چۆلەکە
گوڵە تازە گەشۆلەکە
بجریوێنە
گەش بنوێنە
خۆشەویستمان بدوێنە
لە بێشکە و جۆلانەی نازا
سۆزی ئێمە و خۆت ڕاژێنە
ئەمڕۆ سبەی گڕوگاڵ کە
هێلانەکەت زۆرتر قاڵ کە
گفە و بڤە و زەردەخەنە
بەسەرمانا بکەن شنە
هەرچی ماڵێ بێ منداڵە
با شیرینیش بێ هەر تاڵە
بەخێر هاتی سەرچاومان
سۆزەی جەرگ و هەناومان