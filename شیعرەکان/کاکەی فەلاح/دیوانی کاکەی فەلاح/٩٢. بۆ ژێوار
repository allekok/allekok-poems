شاعیر: کاکەی فەلاح
کتێب: دیوانی کاکەی فەلاح
سەرناو: بۆ ژێوار

کە ژێوار بوو،کۆتایی وەرزی بەهار بوو
وەکوو بەچکە چۆلەکەیەک
بە جووکە و گڕوگاڵەوە
بە شنەی بای شەماڵەوە
وێڵی باخچەی سەرچنار بوو

***
وەک ماسییە بچکۆلەیەکلەم گۆلەوە، لەو گۆلەوە
بەدەم هاژە و شەپۆلەوە
فێرە مەلەی ناو ڕووبار بوو

***
کە ژێوار بوولە باخچەکەی پیت و فەڕا
«نۆبەرەی شیرینی دار» بوو
لە نەوبەهاری تاسەدا
گوڵێکی سەرلق دیار بوو
لە هێلانەی گەرمیی نازا
کۆرپەلەیێکی نازدار بوو

***
کە ژێوار بووتەنیایی پێ ڕەوایەوە
هێلانەی پێ کرایەوە
زۆر کانیاوی وشک و تینووی
هەناوی پێ ژیایەوە
چەن دڵ و چاوی شەکەتی
بە بزە پێ حەسایەوە
منیش، وەک باخەوانەکان
هەست و نەستم بەو نەمامە
چاوە ڕوونی بۆ مایەوە
باخچەی سۆزی خۆشەویستیم
بەهەشتی مناڵ پەرستیم
وەکوو نێرگس، وەکوو ناز ناز
پەڵە پەڵە گەشایەوە