شاعیر: کاکەی فەلاح
کتێب: دیوانی کاکەی فەلاح
سەرناو: مامۆستا گیان
لەبارەی شیعر: بۆ بەڕێوەبەری قوتابخانەکەم لە چوارتا، مامۆستا «ع. و. نوری»

لەژێر تەمی یادگارا
تەمی خەستی ڕۆژگارا

ئەو سەردەمەی من مناڵ بووم
چۆلەکەی بێ پەڕ و باڵ بووم

بە هەزار حاڵ شێوەت ئەکەم
قەتماغەی زامێ لا ئەدەم

هەناسەیەک بە با ئەدەم
ساڵانی پێشووم ڕا ئەدەم

زام: تا بڵێی سەخت و قووڵە
هەناسەی چی؟ گەردەلوولە

کە خوشکی لەش هەڵقرچاوم
گیانی ئەدا لەبەر چاوم

چۆن دایکی جگەر گڕ گرتووم
بۆ فریشتەی لەدەس دەرچووم

خوشکی من و قوتابی تۆ
برژە برژی بوو بە پشکۆ

کچانی لە هەیوان ڕاکشاو
بە ئاستەمێ نووزە تیاماو

هاتی بۆ لای، مامۆستا گیان
ئەی مامۆستای دڵ میهرەبان

بەدەست و پەنجەی پیرۆزت
بە هەستی بەزەیی و سۆزت

دەرمانت دا لە زامەکەی
بۆت هێنا بڕوانامەکەی

بە چاوی وتی: بۆ چیمە؟
هەرچی هیوای ژین بێ نیمە

زۆر دانیشتی بەلایەوە
وەک باوک دڵت دایەوە

ئیستەش یادی ئەو کسپەیە
لەناخا چەشنی کڵپەیە