شاعیر: کاکەی فەلاح
کتێب: دیوانی کاکەی فەلاح
سەرناو: بۆ گوڵێکی ژاکاو

ئەی گوڵی تازە گەشاوە! 
لە نەوبەهاری ژینا بووی

شۆخی بە جوانی ڕازاوە
لە باخچەی پێکەنینا بووی

***

لەسەر چڵی بەرزی نیاز
بە شنەی شەماڵی گەشە

لار و لەنجەت پڕ بوو لە ناز
بەهرەی پڕ پێستی ئەو لەشە

***

هەر چاوێ کەئەیدی شێوەت
ئەبڵەق و حەپەساو ئەبوو

بە خونچەی ئەو دەم و لێوەت
بەدڵ گیرۆدەی داو ئەبوو

***

زۆرجار مەلی هەست و تاسە
بەجوانی تۆ خرۆشاوە

زۆرجار تاساوە هەناسە
بەسەرنجی ئەو دوو چاوە

***

کەچی داخەکەم لە ناکاو
ون بوو شێوە و سەرنجەکەت

وەک گوڵێکی هەڵپچورکاو
بەسەرچوو لار و لەنجەکەت

***

لەئەنجاما دڵەی شەیدا
زانی ژاکای بەبای خەزان

لەبن دڕکا، لەژێر پێدا
بەدەستی نرخی تۆ نەزان