شاعیر: کاکەی فەلاح
کتێب: دیوانی کاکەی فەلاح
سەرناو: کلوە بەفرەکان

ئەی کلوی بەفری سپی! 
چەن بێ دەنگ و چەن کپی

کە لەو ئاسمانە بەرزە
ڕوو ئەکەیتە ئەم ئەرزە

چین چین زەوی داپۆشە
دڵی من بەوە خۆشە

زۆر حەز ئەکەم تاماوم
هەتا بڕ ئەکا چاوم

دەشت و دەر و شار و دێ
بەرگی بەفری سپی بێ

سپی ڕەنگێکی چاکە
بەفربێ گەرد و پاکە

ئای چەندە بێزارم من
لە پەڵەی ڕەش و چڵکن

خۆزگە دەروون و هەناو
وەکوو بەفری بەرهەتاو

بێ گەرد و ڕووناک ئەبوو
سپی و جوان و پاک ئەبوو

ئەوسا ئەتدی ئەم ژینە: 
چەن دڵگیر و شیرینە