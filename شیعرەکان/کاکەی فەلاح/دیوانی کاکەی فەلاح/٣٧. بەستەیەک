شاعیر: کاکەی فەلاح
کتێب: دیوانی کاکەی فەلاح
سەرناو: بەستەیەک

من مەلێکم ئاشتیخواز
بە چریکەی خۆش ئاواز

لە خاکی کوردستانا
خەڵکی ئەخەمە پەرواز

***

بە بەستەی شیرین و خۆش
بە کوڵ بە تاسە، بە جۆش

لەهەرلا دەنگ هەڵ ئەبڕم
ئەیخەمە بەزم و خرۆش

***

ئەخوێنم، دڵم شادە
لەش لە قەفەس ئازادە

بەستەی ئاسایش ئەڵێم
بەزوبانێکی سادە

***

هەتا ڕۆژ بە شەو ئەکەم
بانگی ئەم و ئەو ئەکەم

بۆ ئاشتی و برایەتی
هی نووستوو لە خەو ئەکەم

***

بۆ ئەوەمە بە جارێ
هەڵسن بیکەینە کارێ

کوننە پەپووی شەڕانی
چنگ لەسەر شان بتاری

***

نەهێڵین لێرە و لەوێ
هەناسەیەک بسرەوێ

ئەوەندەی هەڵفرێنین
تالەپەل و پۆ کەوێ

***

چونکە کوندە پەپووی گەڕ
زۆر حەز ئەکا وشک و تەڕ

بەسەر یەکا بسووتێ
بەئاگری شوومی شەڕ

***

حەز ئەکا دەستی تاوان
بگرێ بەرۆکی لاوان

بەناسۆر هەڵوەرینێ
گوڵی تەمەنی جوانان

***

یان بۆمبا لە ناکاوا
لەو پەڕی تین و تاوا

لەگەرمەی شیرین خەوا
خۆی با لە کۆرپەی ساوا

***

یان ئافرەتێکی سک پڕ
نێزەیەکی جگەر بڕ

لەشی ئەنجن ئەنجن کا
لەگۆشەی ماڵا لە پڕ

***

یان پیرێکی دەروون پاک
سادە و ساویلکە و خەمناک

پارچە بۆمبایەکی وێڵ
بۆ خۆی بیکا بە خۆراک

***

یان ئەتۆمی بێ ئامان
دوژمنی سەر و سامان

دەس کا بە پاکۆ دانی
ژینی پڕ لە هیوامان

***

یان سەرانسەر شار و دێ
بەسەر خەڵکا بڕوخێ

کوننەپەپوو کەلاوەی
بۆ خۆی لێ بکا بەجێ

***

بەڵام خەیاڵی خاوە
ئەو چەپەلی گڵاوە

خەڵکی بەسۆز و بەکوڵ
پەیمانی ئەوەی داوە

***

ئەو پەڕی هێز و توانا
لە ڕێگەی هیوای جوانا

بۆ ئاسایش بەخت کا
لەپێناوی ژیانا

***

بەهۆی ئەم خەباتەوە
دنیا دەنگ ئەداتەوە: 

سەفەربەر و ڕەشبگیر
ئەبێ ڕوو نەداتەوە

***

گەلانی نزیک و دوور
زەرد و ڕەش و سپی و سوو

هاوار ئەکەن پڕ بە دەم
هیوادار و پشت ئەستور: 

***

ئاشتی هەر پایەدار بێ
دنیا گوڵ و گوڵزار بێ

پڕ گوڵی ئاڵ و واڵا
چوار وەرزەکەی بەهار بێ

***

منیش مەلی کوردانم
پەروەردەی کوردستانم

بۆ گوڵی ئەو بەهارە
بلبلی نەغمە خوانم