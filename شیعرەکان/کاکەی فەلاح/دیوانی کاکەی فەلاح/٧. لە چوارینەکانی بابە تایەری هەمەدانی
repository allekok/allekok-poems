شاعیر: کاکەی فەلاح
کتێب: دیوانی کاکەی فەلاح
سەرناو: لە چوارینەکانی بابە تایەری هەمەدانی

بەبێ تۆ، گوڵ لە باخا خوایە نەڕوێت
ئەگەر هات و ڕووا بێ ڕەنگ و بۆ بێت

بەبێ تۆ هەرکەسێ لێوی بزەی بێ
لەڕووی خۆی، خوێنی دڵ، تاماوە نەسڕێت

***

دڵێکم لایە کڕیاری موحیبەت
کەهەر بەو گەرمە بازاڕی موحیبەت

جلێکم کردە بەر باڵای دڵی خۆم
کەوا پۆی مەینەتە و تاری موحیبەت

***

لە دەستی چاو ودڵ هەردووکی فەریاد
ئەوەی چاوی دی، دڵم کردوویەتی یاد

دروست کەم خەنجەرێ نووکی لە پۆڵا
لە چاوی خۆمی بەم تا دڵ بێ ئازاد

***

بەبێ تۆ، دڵ لە کوێ خۆشی ئەبینێ
لە ڕووی تۆدا ئەبینم خەم ڕەوێنێ

ئەگەر دەردی دڵم دابەش بکەم کەی
لەدنیادا دڵێ بێ دەرد ئەمێنێ؟ 

***

بەڵایە دڵ، بەڵایە دڵ، بەڵایە
گوناهبار چاومە و دڵ موبتەلایە

ئەگەر چاوم سەرنجی خۆی نەگێڕێ
دڵم چوزانێ جوان وا لەچ لایە؟ 

***

لەدەریا سەیر ئەکەم، هەر تۆ ئەبینم
لەسارا سەیر ئەکەم، هەر تۆ ئەبینم

لەهەر لاسەیر ئەکەم دەشت و دەر و کەژ
هەمووی هەر بەژنی تۆیە نازەنینم

***

دڵم زار و حەزینە، چۆن نەناڵم؟ 
ژیانم ئاگریینە، چۆن نەناڵم؟ 

ئەڵێن پێم: بۆچ و تاکەی هەر ئەناڵی؟ 
کە مەرگم لە کەمینەچۆن نەناڵم؟ 

***

مەگەر شێر و پڵنگی، ئەی دڵ! ئەی دڵ! 
لەگەڵما هەر بەجەنگی ئەی دڵ! ئەی دڵ! 

ئەگەر دەستم کەوی خوێنت ئەڕێژم
بزانم تاچ ڕەنگی، ئەی دڵ! ئەی دڵ! 

***

وەرن ئەی دڵ سووتاوان! با بناڵێن
لە دەستی یاری بێ پەروا بناڵێن

بچین بلبل لە باخا گەر نەناڵێ
لەباتی بلبلی شەیدا بناڵێن

***

درەختی خەم لە گیان کردوویە ڕیشە
لە دەرگای خوایە ناڵەی من هەمیشە

عەزیزان! بایەخی یەکتر بزانین
ئەجەل بەردەو مرۆڤیش چەشنی شووشە