شاعیر: محەمەدسەدیق مەحموودی
کتێب: وەنەوشە
سەرناو: گڕوگاڵ

ئەرێ ئەی دڵ ڕفێنی چاو کەژاڵم
هەتا کەی وا لە دووریتا بناڵم؟ 

لەزیندانی ئەوینت دا ئەسیرم
بەڵێ کوردم، کوڕی زیندان و چاڵم!!

گەلێ شادم بەوەی بێی وبڕێژی
بەشمشیری برۆکەت خوێنی ئاڵم... 

بەڵام گیانە، دەترسم ڕۆژی دوایی
وە ئەستۆی تۆ کەوێ خوێن و وەباڵم

چ داوێکە گوڵم بسکت؟ کەئاوا
هەمیشە ڕایەڵە بۆ پۆی خەیاڵم

کەهەوری کەزیە ڕوی مانگت بپۆشێ
بە سروەی بای هەناسەی ڕادەماڵم

لەمەیدانی شەڕی تیری موژەت دا
ڕەزایە گورز و تەسلیمە مەتاڵم

لە دەس سیحری ڕەشی چاوی گەشی تۆ
چلۆن ڕزگار ئەبم؟ هاوار بە ماڵم!!

لەمێژە داخی عیشق و ئاخی دووریت
لە ملما بوونە ئەڵقەی تۆقی زاڵم

بە شیعرم کوت کە هەستم دەربڕێنێ
پەسەندیی تۆ بڵێت و ژینی تاڵم

کوتی: من بۆ ئەوانە بێ زمانم
کزم، لاڵم، گڕوگاڵی مناڵم