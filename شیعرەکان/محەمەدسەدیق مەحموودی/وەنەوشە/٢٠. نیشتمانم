شاعیر: محەمەدسەدیق مەحموودی
کتێب: وەنەوشە
سەرناو: نیشتمانم

کوردستان، نیشتمانی خاوێنم
شەو وڕۆژ پێتەوە دەڕاوێنم

خۆشەویستیم کڕیوی، بۆ بایی
پڕ لە گەوهەر کراوە داوێنم

***

بەر بەیانت بەیانی ئیمانە
شەوەزەنگت پەنای ئامانە

تەمی شاخانی ڕەش لە داخانت
مەتەڵۆکەی ژیانی کوردانە

***

نیشتمان چاوەکانی قەندیلت
دەگرین بۆکوڕانی وا دیلت... 

کە تۆ کەوتووی وەها، توانایان
نیە دەستێ بنێنە ژێر پیلت

***

لەندە گوێی گرتووە لە بن ئاسمان
دەڵێ پەریان دەکەن لەوێ باسمان

کوردەکان ڕاپەڕن ئەگەر ئەمچەل
پشتیوانە خودای هەموو ئاسمان

***

ئاگری، کێوی تاسە تاساوت
ئاگریی ئاگرین وداماوت

بانگ ئەکا لێت کە بەرز ئەبێ ڕۆژێ
وەک بڵێسەی دەروونی من ناوت

***

لە چیای کوێستانی زەنوێرت
خوڕەی ئاوی خوڕینک وهەڵدیرت

هان ئەدەن بۆ خەبات و تێکۆشان
لاوەکانی بوێر و نەبوێرت

***

کوڕە کوردیکی بێتە مەیدانێ
سەر لە پێناوی نیشتمان دانێ... 

زیندووە هەر لە یادی مێژوودا
بیری کەس مەیلی ئەو کوڕە نانێ

***

خەفەت وداخە ئاو گڵی شیعرم
پڕگڕە بۆیە وا دڵی شیعرم

نیشتمانم، فیدات منی شاعیر
پێشکەشی تۆی دەکەم گوڵی شیعرم