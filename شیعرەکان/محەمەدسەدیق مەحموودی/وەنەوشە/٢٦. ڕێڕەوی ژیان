شاعیر: محەمەدسەدیق مەحموودی
کتێب: وەنەوشە
سەرناو: ڕێڕەوی ژیان

ئەبێ بنیادەمی ژیر
بنیادەمی خاوەن بیر

ئافرەت و پیاو، لاو و پیر
گوێ شل نەکا بۆ تەقدیر

بە بێ مەترسی و ئەندێش
ئەبێ بڕوا بەرەو پێش

***

ئینسان چونکە ئینسانە
ئەرکی شانی گرانە

ڕێی ژینی پڕ لە ژانە
ئەبێ بڕوا مەردانە... 

ببڕێ ڕێگەی ئامانجی
تادەسکەوێ قازانجی

***

خوو مەگرە قەت بە پەستی
لە تێکۆشین نەوەستی

مەردە ئەوەی کە بەستی
بە سەرکەوتەوە هەستی

سەرکەوت بۆ نیشتمانی
بۆ کۆمەڵی ئینسانی

***

مەخزە قەراغ و گۆشە
ئەم فکرە ژێری بۆشە

وتەی بە مێشک وهۆشە: 
مردن بۆ ژیان خۆشە

ژینی بە پەستی، گیانە
مەرگە، نێوی ژیانە

***

بە تین کە بیر و بڕوات
لابەرە کۆسپی ژێر پات

بڕازێنەوە ئەو کات
نۆبووکی جوانی ئاوات

ئاواتی ڕەستگاری
لە دیلی وهەژاری

***

بۆ وەی بگەیتە مەنزڵ
بێیە دەردی لە نێو کڵ

گومان و دوودڵی دڵ
بنێژە، بیخە ژێر گڵ

گومان و ترس و لەرزین
کۆسپی ڕێی کۆشکی بەرزین

***

گەل چیە؟ دەستی خوایە
دەس بدە گەل کە وایە

ئەوکاتە هەر بەڵایە
پێت وایە کێوە، کایە

ئەو وەختە بەختیاری
لە کۆمەڵا دیاری!!

***

لەژینیا پیرۆزە
ئەو کۆمەڵە و ئەو هۆزە... 

کە ئەندامی دڵسۆزە
پاکی یەک دەنگ و سۆزە

ئاسمان یەک ڕەنگ و تەرزە
بۆیە هەمیشە بەرزە

***

ئەو کەسە ڕەنجەڕۆیە
کە هەر بە فکری خۆیە

چارەڕەش و تڕۆیە
دژی گەل و گورۆیە

سەرشۆڕە هەر لە ئاستی
ویژدانی خۆی بە ڕاستی