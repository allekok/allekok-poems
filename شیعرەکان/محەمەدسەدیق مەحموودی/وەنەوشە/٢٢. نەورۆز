شاعیر: محەمەدسەدیق مەحموودی
کتێب: وەنەوشە
سەرناو: نەورۆز

لە خۆشیی تۆیە نەورۆز وا سروشت دونیا دەنەخشێنێ
لەسەر چیمەن شەماڵی شۆخ بە ناز داوێنی دەخشێنێ

خڕاو ڕێبواری نێو دەشت و چیایە و نێرگزی مەستیش
دڵۆپی نیونیگای گەرمی لە کاسەی چاوی دەڕژێنێ

بلۆقی ئاڵ و کەسکی شەونمی سەر بەرگی جوانی گوڵ
سەرنج ئەتوێتەوە تێیدا و ناخی هەست ئەجووڵێنێ

هەڵاڵە و سوێسنە هەر کامە جۆرێ گیان دەلاوێنن
گوڵاڵەش کوانێ وەک ئەو شۆخ و شەنگێ، تاسە بارێنێ؟ ! 

گەزیزە لارولەنجەی دادەنێ پێی ناز لەنێو دڵدا
لە کاتێکدا کە شانەی با، قژی زێڕینی دادێنێ

چریکە و شۆقی سەرگۆنای گەشی سارا دڵی شۆخی... 
پەریی کۆشکی بەهەشتی خۆشی خوایی دادەخورپێنێ

ئەرێ نەورۆزی پیرۆز! تۆ مەگەر ئایەی خوداوەندی؟ 
کە هەر هاتی، لەنێو دڵدا ونیی غەم شوێنی نامێنێ

نەشەی گەرموگوڕ و سۆزی خوڕەی هەڵدێری چۆماوت
دەڵێی حەیران و سوارۆیە کە لاوێنێ دەلاوێنێ

وەتەن، گیانم فیدای تۆ بێ و فیدای کوێستانی سەربەرزت
کە شمشیری ترۆپکی شاخەکانی هەوری دادێنێ