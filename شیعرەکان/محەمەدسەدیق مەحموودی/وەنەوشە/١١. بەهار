شاعیر: محەمەدسەدیق مەحموودی
کتێب: وەنەوشە
سەرناو: بەهار

کوردینە موژدە، ئەوە بەهار هات
بزەی دێ لێوی ئامانج و ئاوات

بە بەرگی گوڵان پۆشراوە سارا
دەڵێی نۆ بووکە و لەبەریا خارا

نێرگس دڵۆپی شەونم لە دەوری
هەر دەڵێی چاوی دڵدارە و دەگری

ڕازاوە کێو و کەژ و چیا گشت
بە نەخشی جوانی سەرپەنجەی سروشت

گیان گەشێنەوە مێلاقەی سەر شاخ
جەرگی وەنەوشەی ڕەش کردوە بە داخ

ئەوە وەنەوشە لەگەڵ هەڵاڵە
بۆتاریفیان سوێسنە لاڵە! 

خوڕەی هەڵدێر و چڕە وگوڕەی چەم
دادەڕنێ لە بەر دڵ بەرگی ماتەم

بە گەشیی گوڵی شۆخ و شەنگی چڵ
دڵی پڕتاسەی بولبول دێتە چڵ

دەڕژێنێ نەغمەی هاژەی بەفراوان
گرێی فرمێسکی شادی لە چاوان

شەماڵ دێ وموژدەی«بەهار هات» دێنێ
بەگوێی دەشت وچیای دا دەچرپێنێ

بە شنەی شەماڵ و بە جریوەی مەل
کەوتۆتە سەما گوڵاڵەی دەم کەل

دەتروسکێ کانیی سەرلێژ و هەوراز
لە پڕشنگێکی هەڵدەفڕێ سەد ڕاز