شاعیر: محەمەدسەدیق مەحموودی
کتێب: وەنەوشە
سەرناو: شیعر

وەک فووی ڕووحی خوا، گیان وەبەرهێنێ
پەیکەرەی هەست بێ

ئێلهام بزوێنی دڵی نەدوێنی
ئاڵۆز و پەست بێ

***

وەکوو تەوژمی گیان بێ لە نێو دڵ...
هەربێت و بڕوا

بەرەو ڕووی ئامانج دڵ بێنێتە چڵ
بەتین کا بڕوا

***

لە ڕێی خەباتا وەک سەرچاوەی تاو
مێشکی بپڕژێ

دڵۆپی گەرمی پڕشنگی لەناو
کۆمەڵا برژێ

شیعر ئەبێ لەگەڵ خولی ڕۆژگار
نوێ ببێتەوە

تا نەغمەی لە ناو گشت مێشک و دەمار
بزرینگێتەوە

***

ببێتە تارای بووکی شەرمینی
ڕازاوەی ئاوات

بووکێک کە زاوای دڵ پڕئەوینی
بەختیار ئەکات

***

نوێنگە و دیاریی تەرزی ژیانی
گەل و گورۆ بێ

لە مێژووی ژینا بۆ دواڕۆژ کانی
وەڵامی «بۆ؟» بێ

مەبەست و واتای کورت بێ یا درێژ
بەرز بێ، جوان بێ

وەک ئاوی کانیی خیزەڵانی لێژ
ڕوون و ڕەوان بێ

***

ئەنجا با خودای تەخت و بارەگای
شیعر و سەلیقە

بۆ بەختیاری و پیرۆزی بڕوای
بدا لە تریقە