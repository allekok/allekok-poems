شاعیر: محەمەدسەدیق مەحموودی
کتێب: وەنەوشە
سەرناو: هیوا... ئەوین...

هیوا، ئەوین، ئێوە چین؟ 
ئێوە فریشتەی زەوین!!

ڕوونکەری بیر و هەستن
کاتێ لە دڵدا هەستن

ڕایەڵ و پۆی هەزارە
زیاترە، بێ ژومارە

پاک ئەوینە، هیوایە
وەستای تەنین خوایە

هیوا، ئەوین، ئێوە چین؟ 
ئێوە دڵ ئەکەن بەتین

بەڵام ئەمن خۆم و دڵ
دڵی خامۆش و بێ چڵ

ئەوەن پەشێو و ماتین
لە هیچمانا نەما تین

ئێوە ئەوین وهیوام
وەک هەست و بیر و بڕوام

مردووی نێوگۆڕی دڵمن
گۆزەی شکاوی کڵمن

دەریایەکە ڕۆژگار
چ قووڵ و بن نادیار!!

شادیی دڵی گڕاویم
یا هەستی مەستی لاویم

وەک تەختەیێکی دار بوو
بە دەس شەپۆلی تار بوو

چ بکەم کوردم، ئەزانم... 
بۆیە وایە ژیانم

لە هۆزێکم چەوساوە
غەم بە بەژنی بڕاوە