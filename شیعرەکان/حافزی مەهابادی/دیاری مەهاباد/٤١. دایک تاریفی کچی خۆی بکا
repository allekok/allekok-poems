شاعیر: حافزی مەهابادی
کتێب: دیاری مەهاباد
سەرناو: دایک تاریفی کچی خۆی بکا
لەبارەی شیعر: نووسین و ئامادەکردن: کەماڵ ڕەحمانی - دیاری مەهاباد، چاپی سێیەم،ساڵی١٣٨٦، لاپەڕە ‌٦٧.

دایک تاریفی کچی خۆی بکا
دۆم بێت و کەڵاش لە بۆ خۆی بکا

عەتر ئەشێ خۆی بۆن بدا کاکە
نەک عەتتار بڵێ زۆر عەتری چاکە

یاران! مەمدەنە بەر تیری لۆمە
من نێر بێ و مێ بێ، هە لەبۆ دۆمە

سا بێ سکی خۆت مەدڕە لە داخا
کێ مرد و کێی تر ما لە وەجاخا!

دەک دڵە کوێر بی عەمرت نەمێنێ
قاڵاو لە جێگەی بولبول دەخوێنێ!

لە دنیا هەرچی گەندە و مەندەیە
بۆچی هەر بەشی خدری زیندەیە؟!

لە جێگەی خۆیدا ئەمەش هەر پەندە
نامێنێتەوە گەندە لە مەندە

زاڵ کوتی: رۆستەم! ڕۆڵەی زەمانە!
قەت دوژمنی خۆت بە کەم مەزانە

مەڵێ باشارم ناکا ئەو گولە
چکۆڵە، فێڵ و تەڵەکەی زلە