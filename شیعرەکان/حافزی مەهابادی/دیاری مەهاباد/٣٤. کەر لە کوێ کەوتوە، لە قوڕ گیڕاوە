شاعیر: حافزی مەهابادی
کتێب: دیاری مەهاباد
سەرناو: کەر لە کوێ کەوتوە، لە قوڕ گیڕاوە
لەبارەی شیعر: نووسین و ئامادەکردن: کەماڵ ڕەحمانی - دیاری مەهاباد، چاپی سێیەم، ساڵی١٣٨٦، لاپەڕە ‌٦٠.

کەر لە کوێ کەوتوە، لە قوڕ گیڕاوە
سەیری کە، کوندە لەکوێ دڕاوە!

گەورەیی خەرجی پێویستە گیانە
ڕیشت بوو، ئەشێ هەڵگری شانە

دروشمی پیاوان دیارە بە ڕیشە
بەڵام پیاوەتی ڕیش نییە، ئیشە

گەلێ کەس لە ژێر ڕیش و عەباوە
خەریکی فێڵ و کەڵەک و داوە

لای گەوهەرفرۆش گەوهەر گرانە
قەدری زێڕ لە کن زێڕینگەرانە

بۆ گفتی شیرین دڵم لە کوڵە
دەڵێن قسەی خۆش کوێستانی دڵە

ئەم قسەش گەڵی بەتام و بۆنە
دڵ ئاوێنەی دڵ، فەرموودەی کۆنە

پیاوتی خەڵکی بگرە بەرچاوت
دەنا بە سپڵە ئەزڕێ ناوت

کەڕەم کەمیش بێ، زۆری بزانە
زیاد دەبێ نیعمەت، بەهۆی شوکرانە