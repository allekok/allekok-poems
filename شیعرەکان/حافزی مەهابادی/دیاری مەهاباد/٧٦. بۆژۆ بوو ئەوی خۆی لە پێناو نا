شاعیر: حافزی مەهابادی
کتێب: دیاری مەهاباد
سەرناو: بۆژۆ بوو ئەوی خۆی لە پێناو نا
لەبارەی شیعر: نووسین و ئامادەکردن: کەماڵ ڕەحمانی - دیاری مەهاباد، چاپی سێیەم، ساڵی١٣٨٦، لاپەڕە ١٠٢.

بۆژۆ بوو ئەوی خۆی لە پێناو نا
هی شاخی هات و هی باخی ڕاونا 

کەس بوو بە ناکەس، ناکەس بوو بە کەس
قەدیم‌وەجاخان دەرچوون بە عەبەس

چرای مەزڵوومان کز و بێ نوورە
ئاوی زاڵمان سەر بەرەو ژوورە

دایک که‌ بوو به باوه‌ژن دیاره‌
باوکیش هه‌ر ئه‌بێ به‌ باوه‌ پیاره‌

چکۆلەترین کردەوەی عیسان
لە سەد قسەی زل باشترە دیسان. 

که‌سێ به‌ زۆر و به‌ که‌شمه‌که‌شی
عیلاقه‌ی بکه‌ن پیس نابێ له‌شی

کێ عیشقی گه‌لی به‌ دڵدا ناچێ 
ئاوی ئاموون و توونی‌بابا چێ

که‌سێ دایکی خۆی نه‌دا به‌ خه‌ته‌ر
به‌ دایکی خه‌ڵکی چۆن نابا زه‌فه‌ر

ده‌ڵێن پاییزی سه‌روه‌شێن چاکه‌
گوایه‌ زستانی خۆش ده‌بێ کاکه‌