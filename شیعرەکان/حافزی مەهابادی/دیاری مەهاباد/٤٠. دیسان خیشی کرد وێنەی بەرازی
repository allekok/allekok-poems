شاعیر: حافزی مەهابادی
کتێب: دیاری مەهاباد
سەرناو: دیسان خیشی کرد وێنەی بەرازی
لەبارەی شیعر: نووسین و ئامادەکردن: کەماڵ ڕەحمانی - دیاری مەهاباد، چاپی سێیەم، ساڵی١٣٨٦، لاپەڕە ‌٦٦.

دیسان خیشی کرد وێنەی بەرازی
کەر ماندوو و مردوو، خاوەن ناڕازی

نایەوێ لەگەڵ ئێمە بسازێ
نە دێته پردێ نە دێتە بازێ

مەڕوانە خانوو و دەرک و دەروازە
دایکان ببینە و کیژان بخوازە

بە توندوتۆڵی و شۆخی مەنازە
بۆ کچان، بەختی دایکان جیازە

پێم ڕاناگیرێ ئەو ناز و بازە
ددان کە ئێشا عیلاجی گازە

نامەوێ بمرم لە بەر موحتاجی 
گۆشتی کەروێشک و بۆفسی تاجی! 

ناخۆم و هەرگیز نەیبینم یاڕەب 
شیری وشتر و دیداری عاڕەب

بۆ سیرت بۆ بێ لە دەم لێوئالان
نەک گوڵ وەرگری لە دەس خوێن‌تاڵان

هەر لە عەڕشەوە هەتاکوو قورش
کەس نییە بە دۆی خۆی بڵێ ترش؟