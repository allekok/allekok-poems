شاعیر: بابە
کتێب: دیوانی ئەوڕەحمان بەگی بابان
سەرناو: غەرقی گێژاوی مەوج و شەپۆلی خەسارە خۆم
لەبارەی شیعر: پرسیار و وەڕامە لەبەینی ئازادی و نیشتمانا

غەرقی گێژاوی مەوج و شەپۆلی خەسارە خۆم
ھێلک بڕاوی نووکە ڕەمی پڕ شەرارە خۆم

مێشک پژاوی گوللە و و تۆپی دووبارە خۆم
خنکاوی حەلقەی پەتی داری قەنارە خۆم

ئێستا ئەسیری شاھی عەجەم، تورکی کۆچەرە
زنجیر و پاڵەھەنگی لە پێدایە دوو سەرە

ئازادی! دۆستی کۆنی گەلم، بۆ لە من ونی!!
ئێران و تورکیام، لە ھەموو لاوە پشکنی

بۆ تۆ گەڕام بە زۆری سیلاح و بە دوژمنی
دەسم نەکەوتی، بۆ چی ئەتۆش دوژمنی منی؟

والله وام بە شوێنتەوە ئەتھێنمە دەستی خۆم
پیشانی شەرق و غەربی ئەدەم ھێز و ھەستی خۆم

بەم بیرەوە وەنەوزم ئەدا نووستبووم شەوێ
ئازادی سرک و سەرکەشە ئایا دەستم کەوێ

ھاتە خەوم فریشتەیەکی نوور و پڕ تەوێ
فەرمووی بە پێکەنینەوە ئەی کوردە! چیت ئەوێ

پێم وت ئومێدی میللەت و ئارامی جانەکەم
ئازادی بەخشی قەوم و گەل و نیشتمانەکەم

ھەر تۆی مەسیحی قەوم و میللەل بۆ ژیانەوە
ھەر تۆی کە مردوو دێنیە نوتق و زمانەوە

ھەر تۆی کە دوژمنم ئەخەیە اَلأمانوە
وەک دەوری ماد و کیسرا وەرە نیشتمانەوە

حەشرێ دروست کە قامی قیامەت نەزیری بێ
ئم نیشتمانە کورد و عەرەب خۆی ئەمیری بێ

فەرمووی قیامەت تەھلوکەی قەومە ڕۆڵەکەم
خۆم بۆ حوقووقی میللەتی تۆ تونگ و تۆڵ ئەکەم

لەم مەلعەبەی سیاسەتەدا ڕۆژێ گۆڵ ئەکەم
ئەو ڕۆژە نیشتمانت لە بێگانە چۆڵ ئەکەم

بابە بوێستە وێنەی قەندیل و بێستوون
نزێکە دەرکەوێ لە چیای تۆ ڕۆژی ڕوون