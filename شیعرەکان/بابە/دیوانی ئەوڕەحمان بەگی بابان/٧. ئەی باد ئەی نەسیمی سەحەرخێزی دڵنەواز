شاعیر: بابە
کتێب: دیوانی ئەوڕەحمان بەگی بابان
سەرناو: ئەی باد ئەی نەسیمی سەحەرخێزی دڵنەواز
لەبارەی شیعر: لە مانگی نیسانی ١٩٥٠دا ئەم ھۆنراوەیە بۆ جەنابی زانیاری بەناوبانگ، میرزا آیةالله کوردستانی، مەشھوور بە شێخ موحەممەدی مەردۆخ نووسراوە.

ئەی باد! ئەی نەسیمی سەحەرخێزی دڵنەواز! 
وەی تورفەیێکی قەلبی ئەلەم ساز و پڕ نیاز! 

ھەڵسە بچۆرە گوڵشن و گوڵزار و ناو چەمن
بگرە گوڵاوی نەرگس و ڕەیحان و یاسەمەن

موشکین نەفەس بە ھەدیەی عەتر و عەبیرەوە
ڕاکە بە گورجی خۆت بخەرە دەرکی پیرەوە

بۆ بارەگاھی ڕەھبەری دارالعُلومی دین
علامەیێکی شەرقی لەوێدا سەدر نشین

دەرگاھی ئاو ڕژێن کە بە عەتر و عەبیرەکەت
مل کەچ بوێستە عەرزی کە ما في الضميرەکەت

ئەو بەندەیە کە عاشق و مەفتوونی ئێوەیە
پیرە بەڵام حەماسەتی جوانێکی پێوەیە

عەرزت ئەکا کە خوێندمەوە تاریخە بەرزەکەت
شایانی فەخرە لەھجەی نووسین و تەرزەکەت

جێی فەخر و فیز و نازشە بۆ قەومی کورد زمان
داوای دەوامی عومرت ئەکەن ئەھلی نیشتمان

زۆر نادرە بە مەئخەزە، جڵدەکەی یەکی
ڕووناکترە لە مێژووی بەرزی ئەمین زەکی

ھەر چەندە باشە، باسی کەیی و مادی زۆر کەمە
تەفسیری پێ ئەوێ لە تەواریخ و تەرجەمە

شاھانی کەی بە مێژووی ئەدواری مادەوە
وەک جەوھەرێکە لازمە بخرێتەوە ماددەوە

یەعنی لە چاڵ و قووڵی تاریخە کۆنەکان
ھەر چی کە دەس کەوێ لە زمانی کەیانییان

بکرێ بە مێژویێکی جیاواز و سەربەخۆ
ھەر چی بوو لە جەنگ و لە سوڵح و لە ھاتوچۆ

دەس پێ بکا لە ئەووەڵەوە دەوری کەیقوباد
تا دێتە ئینقراز و سقووتی شاھانی ماد

ناو بنرێ ئەو کتێبە بە مێژووی کەیان و ماد
تا قەومی کورد بە مێژووی باپیری بێتە شاد

مێژووی یۆنان و تاریخی ئێرانی باستان
یەک ناگرن لە ناوی شەھانیی و کەیانیان

ئیحیای مادی گەورە مەنووتە بە دەستی تۆ
موعجیز فشانە خامە و فکری دروستی تۆ

تاکوو لە دەوری ڕۆژ ئەگەڕێ کوورەی زەمین
تاکوو بەشەر لە ھاتن و چوونایە چین بە چین

دائیم بژیت بە سیححەتەوە، نادیرەی زەمان! 
کوردانی لاڵ بە مێژووی خۆی بێنەرە زمان

بابە ھەمیشە ئەدعییەی ژینی تۆ ئەکات
زۆر مەیلی خاک بۆسی و بینینی تۆ ئەکات