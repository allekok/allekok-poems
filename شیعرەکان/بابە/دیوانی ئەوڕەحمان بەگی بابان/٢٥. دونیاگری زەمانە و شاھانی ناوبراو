شاعیر: بابە
کتێب: دیوانی ئەوڕەحمان بەگی بابان
سەرناو: دونیاگری زەمانە و شاھانی ناوبراو
لەبارەی شیعر: وتارێ بۆ لاوە دلێر و بەنرخەکان

دونیاگری زەمانە و شاھانی ناوبراو
ھیچیان بەجێ نەھێشتووە ئێمڕۆ بە غەیری ناو

ئەم فاتیحانە گشتی کە ھاتوونە کایەوە
ھێزیان ھەموو لە بەردەمی زاگرۆس بڕایەوە

ھەر ھاتوێ چ شا، چ سوپای نەماوە و ڕۆی
کورد ماوە ھەر ئەمێنی لە جێگە و مەکانی خۆی

ئەی لاوی کورد! چ باوک و چ باپیر و جەددی تۆ
ئازاد و حوڕ ژیاون و سەربەست و سەربەخۆ

ھەر تۆ نەوەی حەڵاڵی لە قەومی دلێری ماد
ھاوخوێنی تۆن شەھانی کەیی و شاھی کەیقوباد

ئێستاکە بۆ چی دیل و ئەسیری ئەم و ئەوی
پێوەند لە پێ، کەلەبچە لە دەس، شان و مل نەوی

بۆ خوێنە گەرمەکەت لە بەدەندا بووە بە کێم
بۆ چی ئەڵێی: شکاوە نییە ھێزی دەست و پێم

تاریخت پڕ لە دەنگ و سەدای قارەمانییە
مێژووت ھەموو حیکایەتی کاوە و کەیانییە

جەیشی ھۆلاکۆ ڕۆڵەی تەیمووری خوێنڕژێن
ھەر لاوی تۆ بوو کوشتی نەیوت: ئەمانە کێن

بەسیە لە پشت و پێشەوە ژێر دەست و تێکەڵی
ھەر قەدری خۆت بزانە، کە تۆش میللەت و گەلی

ئەم تەوقی دیلە کە لە ملتایە، بەس نییە؟ ! 
بۆ دیلی، غەیری میللەتی کورد بۆ چی کەس نییە؟ ! 

باغت بڵاو و پانە، درێژە لق و بژی
ئاوی بدەیتە بەر، بە بەری باغی خۆت بژی