شاعیر: بابە
کتێب: دیوانی ئەوڕەحمان بەگی بابان
سەرناو: با پێت بڵێم لە مێژووی ئەم میللەتە کەمێ
لەبارەی شیعر: بۆ ئیمدادی کەیخوسرەوی دووەم لە شاھانی ھەخامەنشین ھاتنی لەشکرێکی یۆنان بۆ بابل و لەپاش جەنگەکە و گەڕانەوەیان بۆ یۆنانستان.

با پێت بڵێم: لە مێژووی ئەم میللەتە، کەمێ
ھەر وەک لە بەحر بێتە دەرێ قەترە و نمێ

کەیخوسرەوی دووەم لە ھەخامەنشینانی فورس
ئیمدادی ویست لە قەیسەری ڕۆم پڕ چەک و نەترس

تا تەخت و تاجی شاھی بسێنی لە ئەردەشێر
بەم لەشکرە، برایەکی گەورەی بخاتە ژێر

چوار عەسری پێش مەسیح بوو کە ئیمدادی ڕۆمیان
ھات و گەیشتە وادیی بابل بە شادمان

خوسرەو بە ھێزی خۆی و بە ئیمدادی زۆرەوە
ویستی کە شاھی کاکی بنێژێتە گۆڕەوە

لەولاوە ئەردەشێر بۆ خەلاسی لە دەست عەدوو
بەخشی بە جەیش و لەشکری یا نەقدی ھەرچی بوو

ئەم مەعرەکە لە خانی سکەندەر کرایەوە
لاکین بە قەتڵی خوسرەوی دووەم بڕایەوە

ئەم لەشکری شکستەیی یۆنانە دەسبەجێ
بۆ نیشتمان و یانەی خۆی کەوتە ڕێ

زینفۆنی سەر سوپاھی بە عەقڵ و بە ھۆش و کێش
ڕێی شاخەکانی کوردی بە باش زانی، کەوتە پێش

کاتێ گەیشتە «مزری کیا» کەوتە کۆڕەوە
دەسڕێژی لێ کرا لە نزیک و لە دوورەوە

زینفۆنی ژیر و گەورە بەڕاستی خەباتی بوو
گاھی بە جەنگ و گاھی بە ئاشتی نەجاتی بوو

لەو یادداشتەدا کە بەجێی ھێشتووە ئەڵێ: 
«کەردۆخ» پڵنگی شاخییە، بێگانە نایەڵێ

ئەم قەومە سەربەخۆیە ئیتاعەی بە کەس نییە
بۆ شاھی فورس و قەیسەری ڕۆم دەسڕی کەس نییە

ھەرچەند سوپاھ و لەشکری ئێمە گەڕایەوە
زۆری بە تیر و نێزەی کەردۆخ بڕایەوە

زینفۆن ستایشی کەردۆخی کردووە
مێژووی بەڕاستی زیندووە، گەرچی خۆشی مردووە