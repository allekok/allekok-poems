شاعیر: بابە
کتێب: دیوانی ئەوڕەحمان بەگی بابان
سەرناو: ھەموو دڵێ بە نەزەر خۆیەوە غەمێکی ھەیە

ھەموو دڵێ بە نەزەر خۆیەوە غەمێکی ھەیە
دڵی منە کە غەم و دەردی عالەمێکی ھەیە

سوئال ئەکا لە پزیشکێ، شعوور و عەقڵی سەلیم
برینی جەھل و نەزانی، چ مەرھەمێکی ھەیە؟ 

عیتاب ئەکا، لە قەدەر، بۆ چی فازیل و زانا
لە کاتی قیسمەتی ڕیزقا، بەشی کەمێکی ھەیە

لە داھییانی سیاسەت ئەپرسێ بۆ چی ھەوا
لە خاوەری وەسەتا دووکەڵ و تەمێکی ھەیە

لە حیرەتایە کە ئەربابی سەروەت و سامان
ھەمیشە برسییە، تێرە، ئەوی ژەمێکی ھەیە

ئەپرسی: بۆ چی ئەوەی خائینە بە خاکی وەتەن
لە ئیفتیرا و درۆدا چەنە و دەمێکی ھەیە

غەریقی دەرد و پەژارە و غەمی جیھانێکە
لەبەر ئەمە دڵەکەی بابە ماتەمێکی ھەیە