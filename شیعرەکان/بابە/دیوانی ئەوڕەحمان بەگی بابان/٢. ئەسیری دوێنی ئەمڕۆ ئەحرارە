شاعیر: بابە
کتێب: دیوانی ئەوڕەحمان بەگی بابان
سەرناو: ئەسیری دوێنی ئەمڕۆ ئەحرارە

ئەسیری دوێنی ئەمڕۆ ئەحرارە
ڕەنجبەری دوێنێ ئیمڕۆ سەرکارە

بەندی و کەلەبچە، دیلی و سێدارە
ھەر خاسەی قەومی کوردی ھەژارە

ئەی کورد! ھۆشت بێ عەسری بیستەمە
لە جوو و لە جاوە بڵێ چیت کەمە؟

شەرقی ناوەوە دەشت و شاخانی
دیجلە و فورات و زاب و سیروانی

ھەر لە لوڕستان، تاکوو بۆتانی
لە شیمالەوە، تا ئەریوانی

ھەمووی ھی تۆیە تێیدا نۆکەری
ئاغای ماڵت بە، بەسیە ڕەنجبەری

بە فێڵ و فڕی وەعزی دیانەت
بویتە پێشمەرگەی سوپای خەلافەت

یارییەی تورکدا بۆ جمھووریەت
ئێستا پێت ئەڵێ تورک ی بەدتینەت:

کورد میللەت نییە تورکی شاخییە
بێ مێشک و ھۆشە لە من یاخییە

چل حکوومەتی کورد ئازا و سەربەخۆ
تورک ئەی دان بە کوشت ھەموو خۆ بە خۆ

بۆ بەرزی تەختی خەلیفەی درۆ
بابە بەسی بێ مەبن دەسخەڕۆ

کرمانج و زازا دوازدە ملێونن
دەس بدەنە چەک تۆڵە بسێنن