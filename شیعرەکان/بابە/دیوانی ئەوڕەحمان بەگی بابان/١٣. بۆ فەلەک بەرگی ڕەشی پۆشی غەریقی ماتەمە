شاعیر: بابە
کتێب: دیوانی ئەوڕەحمان بەگی بابان
سەرناو: بۆ فەلەک بەرگی ڕەشی پۆشی غەریقی ماتەمە
لەبارەی شیعر: بۆ چل ڕۆژی پاش کۆچی دوایی خوالێخۆشبوو سەید ئەحمەدی خانەقا دانیشتووی کەرکووک بێژراوە:

بۆ فەلەک بەرگی ڕەشی پۆشی، غەریقی ماتەمە؟ 
دەشت و سەحرا تا نەزەر کەی لێڵ و تاریک و تەمە

میللەتی کورد قوڕ بە سەر خۆیا بکا ھێشتا کەمە
شیوەنی دوو شیوەنە بۆ عالەم و بۆ حاتەمە

عالمی ڕەمزی فەنا و واقیفی عیلمی بەقا
حاتەمی کوردی عێراق و شێخ و شاھی خانەقا

موڕشیدی عەقڵ و خیرەد بووی بۆ ھەموو ئەھلی وڵات
غیبتەبەخشی مەدرەسەی ئەزھەر بوو حوجرەی خانەقات

یا لە عیلمی کۆن و تازە یا لە ئەشعار و نیکات
نیکتە و ڕەمزێ نەما، تەحلیلی نەکرابێ لە لات

عیلم و عیرفان و ئەدەب بەم ڕۆینەت ڕۆڕۆ یەتی
خۆی بە بێکەس مایەوە ڕۆڕۆیەکەی بۆ خۆیەتی

حاتەمی تەی! گەر بە موعجیز بێت و زیندوو بێتەوە
نان و خوان و سفرەی ئیحسانی تۆ ببێتەوە

ئاھی حەسرەت ھەڵئەکێشێ تا ئەبەد ئەتلێتەوە
حاتەمی عیلم و سەخا، وێنەت ئەبەد نایێتەوە

ئیمتحانی خامە ناکەم وەسفی تۆ کا لاڵ ئەبێ
باوجوودی دوو زمان ھەر ڕاسیب و ئیکمال ئەبی

خادمی نەوعی بەشەر بووی موددەتی عەسرێ بە ساڵ
گەھ بە نەشری مەعریفەت گاھی بە بەزلی نەقد و ماڵ

مەیلی بەرزیت کرد بە ئەمری أرجعي کەتیتە باڵ
ھەڵفڕیت لبيك گۆ، بۆ بارەگاھی ذي الجلال

وا لە قەسری جەننەتیشا بابە میوانی ھەیە
ھەر وەکوو ناو خانەقا دیوانی عیرفانی ھەیە