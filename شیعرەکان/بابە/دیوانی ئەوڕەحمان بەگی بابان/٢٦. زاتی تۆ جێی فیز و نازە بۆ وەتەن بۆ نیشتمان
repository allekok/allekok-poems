شاعیر: بابە
کتێب: دیوانی ئەوڕەحمان بەگی بابان
سەرناو: زاتی تۆ جێی فیز و نازە بۆ وەتەن بۆ نیشتمان
لەبارەی شیعر: : مێژوونووسی گەورەی کوردستان (ئەمین زەکی بەگ) لە خسوسی دامەزراندنی قوتابی کوردەوە لە کوللیاتەکانی بەغدا ھەمیشە لە وەرزشا بوو. منیش ئەم مەنزوومەیەم پێشکەش کرد:

زاتی تۆ جێی فیز و نازە، بۆ وەتەن، بۆ نیشتمان
بۆ ھەموو کەس ئاستان و دەرگەھەت «دارُ الأمان»

با خسووس بۆ تیپی تازەی طالبات و طالبان
ھەر بە سەربەرزی بژی ئەی مەرجیعی پیر و جوان

ڕیزی تازەی لاوی قەومت بەندەی دەرگاھتن
سەرنگوون بن ئەو کەسانەی ناحەز و بەدخواھتن

ئەو کەسەی نانی وەتەن ئەخوا لە خزمەت بێبەشە
کردەوەی دەرحەق بە لاوانی وەتەن فێڵ و غەشە

با لە ڕوویشا بێ وەکوو سپیاوی زەنگی ڕووکەشە
عاقیبەت مانەندی شەیتان دەرکراو و ڕووڕەشە

تۆ لە سەر تەختی دڵی قەومی، بە جەبھەی پاکەوە
مازییی پڕ خزمەت و موستەقبەلی ڕووناکەوە

ھەر بژیت ئەی فەیلەسووفی قەومی کوردی دڵحەزین
تۆ تەبیبی بۆ تەداوی عیللەت و دەرد و برین

تێ ئەکۆشی تا بە زانین میللەت و قەومت بژین
بارَكَ الله! بارَكَ الله! ئافەرین! سەد ئافەرین! 

بابە! مێژوونووسی گەورە، ڕەھبەری زانیستییە
عیلم و زانین، پێشڕەوی ئازادی و سەربەستییە