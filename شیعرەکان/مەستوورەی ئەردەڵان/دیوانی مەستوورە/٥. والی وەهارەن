شاعیر: مەستوورەی ئەردەڵان
کتێب: دیوانی مەستوورە
سەرناو: والی وەهارەن
لەبارەی شیعر: کوردیی گۆرانی

والی وەهارەن... 
بە تاجت قەسەم، فەسڵی وەهارەن

شکۆفەی گوڵان جە دوور دیارەن
ئیبتیدای فەزای گوڵ و گوڵزارەن

زومەڕەد ڕەنگەن سەحرا و کەش و کۆ
بە جەخت مەناڵان نە هیجرانی تۆ

گوڵان و گوڵزار وە هەم جەم بەستەن
بوڵبوڵ جە بادەی وەسڵشان مەستەن

ژەرەژ مەوانۆ نەسەر کڵاوان
مەدۆ جیلوەی وێش نە پای وەفراوان

بوڵبوڵ نە سۆزش بییەن نەغمەخوان
هەزار مەوانۆ بە هەزار دەستان

درەختان خەڵات ئەخزەری پۆشان
دڵەی دەساخان جە نەو مەخرۆشان

دەهەن وا کەردەن شکۆفەی دڵ چاک
بەرگی تاک پۆشان خەڵات وە ڕووی خاک

وەنەوشە و ڕەعنا، گوڵ مینا و سۆسەن
خەیمەشان پێکان زێبا و یاسەمەن

بداخ و زەمەق، نەسرین و ڕێحان
گوڵ سورخ و گوڵ زەرد چەنی ئەرغەوان

هەر یەک بە تەورێ خودسازیشانەن
ئەمما پەشێوی دووریی تۆشانەن

سوپای سیسەنبەر خێزان جە باخان
گوڵ مێخەک کەردەن چەمەن چراخان

لالە و شەقایق سونبوڵ و شەوبۆ
زار زار مەگرەوان پەرێو عەزڵ تۆ

نەستەرەن نە باغ، نەیلۆفەڕ نە ئاو
نەرگس نە چەمەن، سەمەن نە شەتاو

پەی دووریت -قوربان- سەرحەڵقەی یاران
هەر یۆ بە نەوعێ ماتەمێ داران

نیمێ گەردن کەچ، نیمێ سەر نەوەر
نیمێ جگەرخوون، نیمێ خاک وە سەر

نیمێ سووچیان سەبوونی دووری
نیمێ وا بەردەی واگەی مەهجووری

نیمێ جامەی گیان وێشان کەردەن چاک
نیمێ دوور جە تۆ، سەر نییان وە خاک

نیمێ چەنی غەم سەر نییان وە هەم
نیمێ پەی ئامات، گەرتەنی وە دەم

خولاسەی کەلام: مایەی نیشاتم
ڕۆح ئەفزای ڕۆحم، مایەی حەیاتم

قەسەم بەو لیقای یووسف ئاسای تۆ
هیچ یەک نەی گوڵان نەکەردەنم بۆ

تەماشای سەحرا و گوڵانی وەشبۆ
شەرتەن نەی وەهار جە من حەرام بۆ

سەیری گوڵاڵان نە پای کۆساران
بێ تۆ -دوور جە تۆ- سەفا نەداران

ڕەزای فدەویت زویر و زارەن
پەرێو مەعزوولیت جە گیان بێزارەن

گەردوونی چەپگەرد چە نەردێ بازا
ئەساسەی عوزلەت نیم ساعەت سازا

چێش مەبۆ فەڵەک نەردێ بشانۆ
دەردەکەی ئێمە بەوان بنمانۆ؟