شاعیر: جەلال مەلەکشا
کتێب: شیعرەکان
سەرناو: ئاویەر
لەبارەی شیعر: نووسین: حەمەی لەیلا

من کێوێکی راوەستاوم لەو بەرزه
هەورە تریشقەش پشتم ناخاته لەرزە

هەرچەند بێدەنگ، راوەستاوم لەو بانه
دەروونم پڕ له ئاگر و بورکانه

کارەسات و رووداوی زۆرم دیوه
زۆر نەیاری دڕم لێ ڕاپەڕیوه

خوێنی گوڵی سووری زۆرم ڕژاوه
به سه ر یاڵ و ماهـ و زەردەما پژاوه

سینگم داڵدەی ڕۆڵەی ئازاو بوێره
لانەی تەژی نرکەی پڵینگ و شێره

سەدان کەڕەت هێرشیان بۆ هێناوم
له ڕوویاندا وەستاوم، ڕاوەستاوم

گوڵی زۆریان له داوێنم دزیوه
پای چەند ڕۆڵەم له تەپکە و داو خزیوه

هێندە ئازار و برین و ئێشم دیوه
باخی مێژوو به خوێنی من خەمڵیوه

پشتم خەما له ژێر باری تەوژما
تفەنگ نەما هەڵنەشاخێ به گژما

هەرچەند له ناو خاک و خوێنا گەوزاوم
بەڵام دیسان هەستاوم و هەر ماوم

رۆحی بەرزم چاوکەی ئاوی ژیانه
قەت نامرم خزری زیندەم میوانە