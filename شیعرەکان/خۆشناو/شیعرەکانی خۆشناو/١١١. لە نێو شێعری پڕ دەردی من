شاعیر: خۆشناو
کتێب: شیعرەکانی خۆشناو
سەرناو: لە نێو شێعری پڕ دەردی من

لە نێو شێعری پڕ دەردی من
ئەگەر ئۆقرەی گرت حاڵی تۆ
بزانە لە سەرواکانم [١] 
باشتر بووە ئەحواڵی تۆ

بڕوانە لە ڕستەکانم! 
دەستنوێژ بە خوێنی دڵ دەگرم
لە میحڕابـی دڵی خۆم دا
هەزار جار لە بەر تۆ دەمرم

جاری وایە بە خۆم دەڵێم: 
بۆ چی هێندە خۆشەویستی؟ 
نەم دەزانی بۆ دڵی من
تەنیا ئەتۆ حەز و ویستی

وەرە خاتوونی خەیاڵم
بۆ نێو پەیڤی شاعیرانەم
با سەمای پێنووس ببینم
لە نێو پەنجەی ماهیرانەم

١. سەروا: قافیەی شێعر