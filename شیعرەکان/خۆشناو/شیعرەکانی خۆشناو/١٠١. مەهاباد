شاعیر: خۆشناو
کتێب: شیعرەکانی خۆشناو
سەرناو: مەهاباد

مەهاباد مەکۆی هونەرمەندانە
جێی مەردایەتی و جێگای ڕەندانە

جێگای فەرهەنگ و عیلم و زانینە
فێری خێر خوازی و مێهرەبانینە

لە بۆ دینداریش بێ وێنەو تاکە
بڕۆ مزگەوتان جا تەماشا کە

سەفی گەنجەکان زیاترە لە پیران
مایەی شانازین ئەی ڕووناک بیران

مەهاباد لانگەی شێرە ژنانە
لە هەموو بوار دا زۆر بوێرانە

شان بە شان لە گەڵ پیاوانی دڵپاک
بۆ جوانی وڵات دەکەن کاری چاک

خەڵکی مەهاباد، بۆ خۆم فیداتان
هاکا 'خۆشناو'یش هاتەوە لاتان