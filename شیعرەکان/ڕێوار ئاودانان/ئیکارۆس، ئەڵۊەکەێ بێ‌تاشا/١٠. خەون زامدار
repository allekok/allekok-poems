شاعیر: ڕێوار ئاودانان
کتێب: ئیکارۆس، ئەڵۊەکەێ بێ‌تاشا
سەرناو: خەون زامدار
لەبارەی شیعر: نووسین: ئاوات

لە ڕۊ زەمین
لەسەر مانگ
لەناو گەلە‌ئاسارەێ ڕێگاێ شیری
لە گەردوون و
جەهانەیل نەناسریاێ ترەکیش
هۊچ چشتێگ، مەترسیدارتر ئەژ
'خەون زامدارێگ ک ژە پشتەو چەقوو دریاسە لێ'
نییە.
دماێ ئەڤە:
گولە
تەش‌بریق
ڤەزەن
لافاو
هەرەس‌بردن
ڤە گژ یەێ شێت بۆگدەڤەدەس چیین
شێرپەنجە
زەمی‌ڕکە
ئاگرەپەخشان
خنکیان
تژنەی دە هەردە و هەڵەتەیل
تەشەنەێ ناخوەشیی مەژناسێگ
دەوا و دەرمان هەڵە
دڵەکوتە و هووڵ فرەوان
وسیان دڵ
ئوو پێڕست بێ‌بنێ ژە هامکارەیل مەرگ تێ
ک هەرسەێ ئڕا گڵەنگ‌بیین همێد و
لە یەک چۊچیان جەهان لەشەیل لەڕ و کزمان بەسن
جارجارێ وە تووزکاڵێگ ڕەژەن و بەختخاسی
لە وەرانوەرمان شکەس خوەن.
ئەمانێ ئەو 'خەون زامدارە'
هەردەم
تەنانەت وەرجە ئەوە ک فریشتەێ مەرگ، ئازڵدە باێد
کارەگەێ خوەێ
سەرکەفتێیانە ڤە بندرس بردێیە
هەر وە ئەو چەقوو خۊناویی چکیاێە دەناو مازەێ!