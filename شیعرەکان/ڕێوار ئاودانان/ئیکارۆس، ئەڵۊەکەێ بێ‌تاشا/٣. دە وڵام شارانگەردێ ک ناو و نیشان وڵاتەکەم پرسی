شاعیر: ڕێوار ئاودانان
کتێب: ئیکارۆس، ئەڵۊەکەێ بێ‌تاشا
سەرناو: دە وڵام شارانگەردێ ک ناو و نیشان وڵاتەکەم پرسی
لەبارەی شیعر: نووسین: ئاوات

خوەرهڵات ناوڕاس
شوونەزاێ خوداژنەیل دڵنەرم چیا و
خودایل گرژ و تووڕەێ چووڵگەس؛
شوونەزاێ فریشتەیل باڵ‌شکیاێ و
'پرۆمتە'ـیلێگە ک
پەڕە وە پەڕەێ پرتووک چارەنۊسێیان
خاچ و ئەشکەنجە و شاروەدەرییە.
خوەرهڵات ناوڕاس
مەڵوەن هزارەیل دۊرتر زەردەخەنە و هەڵپەڕکە و ئاواز
ئوو هزارەیل نزیک‌تر ئرمس و پەژارە و ئاهـ
مەڵوەن نەفت و ئاگر و گڕەتینگی
ئوو گوڵە مزگانییەیل
ک لە وهاران بێ‌وارانیش
ژە خۊن ئێمە ڕووڵەیلێ
سەر ئەڵارن.
ئێمە فرەێمن و
ناو گردمان 'ئینانا' و 'ئیشتار' و 'ئافرۆدیت'ـە
ئێمە فرەێمن و
ناو گشتمان 'دومووزی' و 'تەمووز' و 'ئادۆنیس'ـە
وەێرە ک وراز جەنگ
هەمیشە هەڕەشە و گوڕەشە ئەڵ ئەوین کەێ و
ڕەنگینییەگان باخ کوشێ!
وەێرە ک 'ئازادی'
دار ژیانە و
دجارە لە خوڵەکووان دڵەیلمان چۊزە دەێ و
پەل کیشێ!