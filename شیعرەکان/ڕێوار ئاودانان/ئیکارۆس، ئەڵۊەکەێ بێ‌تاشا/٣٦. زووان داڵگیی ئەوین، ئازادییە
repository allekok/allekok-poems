شاعیر: ڕێوار ئاودانان
کتێب: ئیکارۆس، ئەڵۊەکەێ بێ‌تاشا
سەرناو: زووان داڵگیی ئەوین، ئازادییە
لەبارەی شیعر: نووسین: ئاوات

ئاسمان
وە باڵنەیلەێ
ئاسمانە؛
تفەنگ وەرەو چریکەێ هەر پەلەوەرێگ بگری
کوتێ لە کەویی ئاسمان دشکێ.
زەمین
وە دارەیلەێ
زەمینە؛
تەور لە قەشەنگیی باڵاێ هەر دارێگ بوەشنی
یەکێگ لە هۊرەوەرییەگان شیرین زەمین، تێدە گوما.
ڕووبار
وە گێشت ماسییەگانێ
ڕووبارە؛
خەون هەر ماسی بۊچکەڵەێگ
وەناو تونگ شیشەیی، دیل و گرفتار بکەی
چووڕێگ لە ئارزووە گەوراگەێ زەریابۊن وشکەو دبێ.
ئەوین
وە زووان داڵگیی خوەێ، 'ئازادی'
وەگەرد ئیمەیا قسیە دکەێ؛
تەنانەت ئەگەر یەک پیت لە پیتەگان ئازادی کەمەو بکەی
ئەوین، زووانێ دچوو دە بڕ.