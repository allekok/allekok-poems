شاعیر: ڕێوار ئاودانان
کتێب: ئیکارۆس، ئەڵۊەکەێ بێ‌تاشا
سەرناو: شیرین عەلەم هولی، دۊەتە سەرهەڵدێرەگەێ چیا
لەبارەی شیعر: نووسین: ئاوات

یە منم، شیرین
دۊەتە سەرهەڵدێرەگەێ چیا
لەورا ک لە قوڕن وێشەیل چڕ و پڕێ
پەڵنگەیل جەوان تۊڕەیی
لە دەورگرد گوڵەمە دڵڕفنەگەێ مانگەشەو
نەرامدار و زاڵ و سەرکەفتێیانە نەڕنن.
ئوو ئێوە ئەی زندانوانەیل پیر و داماو 'ئڤین'!
ــ ک چووڵیی لێڵ چرچێگ
لەناو نووڕین سەردوسڕتان دەم داچەقانێیە ــ
میلە و دیوار و بەندتان
فەن و فێڵ بێ‌وەلیفەتێگە.
پەڵنگەیل جەوان وێشەیل چەوم
هەرگز وەتان ڕام و ملکەچ نیەون.
ئەهاو ئەشکەنجەدەرەیل نک ناهمێ و ڤڵەکەت 'ئڤین'!
م ژە لانەماێ دارستانەیل سەوزبییە لە هناز وام
ئوو لە ژێر تەوەرگ شمڕەیلەتان
تەنیا پرتەێ ورووژێنەر سەرئەڵدانە
ک دەناو لەش بریندارم گورجانەترەو دبێ.
ڤەرچە گەرەک ئەژ بەرفە قورسەگەێ پێشهات بترسم؟ !
هەێک بتەۊترین سەنگەر
دڵنیا بیین ئەژ حەقیقەت ئەو ڕاگەسا ک چیمە.
ئەڕاچە لە زەلان سەرد تیەریکی باێس بترسم؟ !
هەناێ لە بان چوارپاێەگەێ سێدارەیش
بەژنڕێکی و باڵابەرزی، مزگاناێگە
ئەڕا کلگەیل پڕتاسە و ئاوەخت‌خوازم
ک ماچەیل خوەرەتاو
فەرە نزیکن.
یە منم، شیرین
دۊەتە سەرهەڵدێرەگەێ چیا
چەوەیلم، بەڕۊەگان ناسیار زاگرۆسن
ک ڕیشە لەناو زڵاڵیی وەفراو سەرکاوان دێرن
دەسەیلم، لێوارەگان سەوز و بێیاز ڕووبار ئاراسن
دڵم، چیاێ ئاگرییە و
خۊن گەرم فرات دەناو وەنەوشەزارەگان ڕەگەیلم لە جمیانە.
ئەهاو گاوشەنەرەیل وە هۊچ جی ــ نەڕەسیی 'ئڤین'
ک ژە لانەماێ پاێەبەرز و دیاریی چڵکاوخوەرەیل 'دەربار'ـین!
ئوو بێ‌دەنگییم لە وەراوەر چەپاڵەێ هەر پرسیار
برنگ‌دان کوچگێگە
دەناو مرداوەگەێ بێ‌پەێ و وەڕەزکەر ناهمێدیتان
هماوری ئەودماێ کووشین گیانتەزن فرەێگ
چەن پیاڵە خۊن و
گومەیلێ سقان شکیاێ لەشم
بووە بەش ئێوە سەربڕەیل هنجەهنجەکەر
ئەمانگ وەگەرد بێ‌دۊایی خومین ئەرواێ سەرکەشم چە کەین؟ !
مەگەر بوود وە کەشتییەیل گەوراێ سەرکەفتن
ک لە سروەێ ئاواخت م، باێەوان ئەوکردنە
تا وەرەو گشت بەندەرەگان چەوەڕێی جەهان سەفەر بکەن
فەرمان وسیان و بێ‌جۊلە بیین بدەی!
مەگەر پووڕێ گەورایی و فەڕ زاگرۆس و
سەردەنەیل [بەرزبییە] تا بڵنگای ئەور
کووت و بەند بکەی!
مەگەر دووێ کەلەپچە ئەڵ [دەسەیل ڕووبار] ئاراس بدەی و
بووەیدەێ ئەڕا ژوور تاکەکەسی!
مەگەر پووڕێ چیاێ ئاگری ملکەچ و سەرسپاردێیەو بکەی!
مەگەر بوودن چەمەگەێ فرات وە باڵبەستەی
لە وەراوەر جووخەیل مەرگ
بەیدە وەر دەسڕێژ گولە!
یە منم، شیرین
دۊەتە سەرهەڵدێرەگەێ چیا
ئوو ئێوە ئەی دادوەرەیل پلەبەرز!
ک بەن ترازییەگەێ دادپەروەری
ژە گێسەیل بڕیاێ داڵگ نیشتمانم چنینە
گیرام ک لە ماوەێ فرە کوڵ چەن گڕ
بڕیار مردن م دەربکەین
بڵەم وەگەرد ئەسپە تۆسنەگەێ تێژپا و بێ‌ستار خەونەلم
چە کەین؟ !
ک وە یاڵەیل پەخشانێ
ئەو نوواێ گش کات و زەمانەیل، نەرمە خارێیە.
وەگەرد بەژن و باڵای کەورئاساێ باوەڕم چە کەین؟ !
ک بەرزترین دارەیل سێدارەتانیش
لە وەراوەرێ فریە نزمن.
م، گوڵووک سۊەر بەرهەڵستییم و
گورمێچەێ ئاگر.
تۊش سیسی و گەڵاڕێزان نیەوم
وە دەم واێەو، ژە کیس نیەچم
دانامرکم
تا ئێ دڕکستان کۊەنەساڵ ستەم و بێدادە
بچەڵکەن و بنبڕ بکەم.
یە منم، شیرین
دۊەتە سەرهەڵدێرەگەێ چیا
ئوو بەردەوامم لە خەبات و شەڕ
ئەڕا ڕزگاربیین ژە پیلە ڕەشەگەێ چارەنڤیس
تا هەڵفڕین، بکەم وە ساڕێژ باڵەیل شکیاێ ژن خوەرهەڵاتی
من ک ڕزگاری ژە واێ
ساکاری ژە ئاو
گەشی و تازەی ژە پۊنگەیل کۊەی
ئوو بەخشێنەری ژە خوەر چاشیامە.
یە منم، شیرین
دۊەتە سەرهەڵدێرەگەێ چیا و
بەردەوامیی بێ‌پەرتخ درەوشیان و زەقینە
ئوو یە، حەقیقەتە ک لە وەرئەێوانەگەێ دڵم
تەمۊرەێ بێ‌هچان ئەڤین ژەنێدن.
بێهوودە م ئەڕا ئەونیشتن ژە هەڵپەڕگە قەقنەسییەگەم نەچڕن
چۊن ک کەس نیەتۊەنێ ئاگر هەڵاتن
لەناو سەنگەر گیان مەردمان بوێر و سەرئازا
بنکەفتەێ قڵ و خوڵەکوو شەوگار بکەێ.
م ئێرنگە
نە کانیلەێ شیرینێگ
بەڵکوو زەریاێگم
تا ماسی سییە بۊچکەڵەگان
وەرەو شازەریاێ مەزن ڕووناهی ڕێنمای بکەم.
ئوو ئێوە ئەی فەرمانبەرەیل لەرزووک ئەوڕێبەر بڕیار سێدارە
بێهوودە، ڕێ وەرەو پەرتخ نیشانم نەێەن
م ناونازار پرچ و پاکێ ژە لانەماێ قەتارقوڵنگەیل کووچەرم
هەر ئاسمان، سەفەر
ئەڕا م دەسپێک خەسپەن و ئەرکێگە
دچم تا وەگەرد وەهاران گل بێیارم
... ئوو وەگەرد وەهاران گلەو دێیارم.