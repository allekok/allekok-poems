شاعیر: ڕێوار ئاودانان
کتێب: وشەێل، ئەژ هەفت دەلیا گوارننەم
سەرناو: ( دخوازم ئێ جارە، ژە سان بامە دی! )
لەبارەی شیعر: نووسین: ئاوات

ناخوازم وەڵگ پایزەێ وڵەکەتێک بووم
لەناو دەسەیل تیتاڵباز و خاپوورەکەر وا
ناتوام گیا خەمبارەێ تەنیاێگ بووم
دە ژێر شمڕ تەرزە و واران
یا گومەلێک هسکوو ئەوتفیاگ ژە دەم شڵپاوەیل
ئاینەیل ئاو، ماوەێگە خەفتنە
بەڵام لەناو بەرد،
کوناوەنجەێک ئڕا دیدار خەونەگان هەمیشە هووشیارە
دخوازم ئێ جارە، ژە سان بامە دی
تەڵەبەردێک بووم...
دە سەنگ، نەرم‌ونووڵییێ هەس ک لە حەریر ئاو نییە
ئوو لەناو هزارتووەگەێ ئەۊ، هەرمانێگ ئەوڕێکەفتەس
کوچگ، گوڵەم ڕازەیل ڤەشارتییە و
قەشەنگی، قوو چەرمگێک
دەسەڵێن‌نەکردەنی و نەرامدار
ک لە پانتایی بێ‌سنوور سەنگ، وە ئارامی ئاڤژەنی ئەکا.
وە ڕپەڕپ دڵ بەرد، ئیمان هاوردمە
ئوو هڕشت و ئەوزێنەێ قوڵچووخەیل ئەڤین
ئەڵ قوڕاتە ڕاقەگان ئەۊ، باوەڕ کردمە
دخوازم ئێ جارە، ژە سان بامە دی
تەڵەبەردێک بووم...
لەش بەرد، بووخوەش خەڵسەهێنەر و سەرخوەشکەرێ دەڵنێ
ک هووش ئەژ سوورەگوڵ ڕفنێ و شێت و شەێداێ ئەکا
تەمۊرەیل، دەناو کوڵیتە دەورێشانەکەێ سەنگ، سەرمەسن
ئوو بزەێ قەشەنگ سەرسووڕێنەرێک
دەناو چاوەیل بەرد، پشکڤییە
ئەچەوە ک دڵ پژکەیل گێڵاس خسێ ڤە ڕپڕەپ.
پەڵنگێک ئاگرین لەناو جەنگەڵ سییەێ سەنگ گاتیەێ
شەوگاران بەرد،
نقانق ئەژ لوورەلوور دڵڕفێن گوڵووم و ماتاون
دخوازم ئێ جارە، ژە سان بامە دی
تەڵەبەردێک بووم...
دەیشتەگان واران‌لێدریاگ کوچگ،
لەوەڕگەێ ئاسکەیل هۊرشەن
ئوو نکەڵمەس ئەژ بوو خوەش کوورپە وەرکەیل دلۆڤانی
گەنم‌جاڕەیل بەرد، گش سەوزن
کەژ و کۊەیلێ
ئارفانە، لەناو کپیی قۊل ئەوڕەسین، نوقما بۊنە
ژیان، ڕەوکە ئەسپەیل سەرکەشێ دێرێ
ک دە ڕێگەل شاراوەێ سەنگ، وە پڕتاف دچن
ئوو وشەیل بەرد، باڵنەل ڕەوەن و ڕزگارێکن...
ڤە ڤێنەێ ئازادی.
هەرگز ئاواز هزارەیل هەڵبەس و یاسەمین
ژە قوڕگ بەرد، نەژنەفتیدە؟ !
دخوازم ئێ جارە، ژە سان بامە دی
تەڵەبەردێک بووم...
کراس بەرد، زەڕینەوسیمینەێک ئەفسوونکارە
ک لە کەوشەنەیل ئاسمان قاقەز نیەگونجێ
ئوو قوتییەیل مەداد ڕەنگی و بووم نگارکێشی
ئەژ تاو تووڕەیی نگارکێشەل بنکەفتە
هەێڤاێنێ.
لە پشت ئاسووەیل بەرد، ئقیانووسێک کەو دەنوێنێ
ئەورە ک نەهەنگەیل دەریاوان ئەوینار و دڵبەسە،
ڤاز دگرنە ناو ئاوەل بێ‌پەێ و بێ‌بن ژین.
چراخەیل دەریایی بەرد، هەمیشە ڕووناکن
ئوو کەشتییەگان لە بارەنازەیل بەختەوەریی ئەۊ
لەنگەر ئایشتنە.
ئاسمان سان، پڕ ژە ئاسارەیل داگیرسیاێ لاجەوەردە
باوەشێ، دەروەچێگە وەرەو پەڕاڤ هەتاو
ئەرێ هەرگز خەنەخەن و گوڵەگوڵ بەرد ئەژنەفتیدە؟ !
یا هەن‌هەن خوەرئاوا، ئرمێسەگان بلوورینێ چنیدە؟ !
دخوازم ئێ جارە، ژە سان بامە دی
تەڵەبەردێک بووم...
هناسەیل گەرم بەرد
سروەئاسا، ئەڵکەرێ ئەڵ گوونایلم
ئوو کلکەیلێ
مێرەوان و ناسیارن
وەگەرد پرچەیل پەژارەما.
داڵانەیل شاراوەێ سەنگ، م دبەن ئەڕا سەرەتاێ ڕووژنا
ئەڕا وەرز میوەیل ڕەسییەێ ئاگر!
لەناو بەردا دەس پێ ئەکەم وە هەڵفڕین
ئوو ئەڕەسمە ژیریی بەرد
دخوازم ئێ جارە، ژە سان بامە دی
تەڵەبەردێک بووم...
وێشەڵان سەنگ،
پەژیراێ گەل‌گەل کەمووتەرەیل زانین و ئاگایە
ئوو دەنام زڵاڵیی ڕووبارەیلێ
ماسییەگان سوور و سییە، وە هەڵبەزدابەز فەرە
باڵەو گرن.
ئەرێ هەرگز دەناو باخە چڕەگان بەرد
سەێران و گەشت کردیتە؟ !
قەت لەناو ماڵەکین دڵگر و پاکژ کوچگ
مێوانداری لە دووسەیلت کردیتە؟ !
یا ئێڤاران، دەناو پێیادەڕێیەل بەردەڕێژبییەێ شار سەنگ
پێیارسە کردیتە؟ !
یە بوو هەزوێلە و ئەترەل جادوویی سان و بەردە
ک دێ ئەۊ پتت!
ئەرێ ڤەڕاس، ئەژ مەۊستانەل بەرد
ئەنگیر یاقووتی چەشتینە؟ !
یا ئەڵسەر مێز ئەناشتا
ڤە پێیاڵەێ قاوە و هل، مکێست کردێیە بەرد؟ !
ڕاشکاوی، لە بەرد فێر بیمە و
خەێاڵەیلەم، ڤە تاڵەیل ئاورێشم بەرد چنیمە
دخوازم ئێ جارە، ژە سان بامە دی
تەڵەبەردێک بووم...
زەێم و کەنۊەگەێ بەرد، نیقەڵتووز ئەنگەوین شرین ئەفسانەیلە
تۊنی گرد گوورانییەل ئەژڤیرچییە
گشت ناوەیل گومەسار
گشت گەورا داستانەیل دلێری و ئازایەتی و پاڵەوانی
دەناو کڕ ڤە کڕ ڕۆمان بەرد، وە هۊر باری.
[لە بانان، ] هووزەکەم دەناو دیەکەیل وڵات بەرد
لەنوو وەدی دکەم.
لە ڕووژنای شێرەچراێ هەتاهەتایی سەنگ،
خوەم ژە نوو ناسمەو
ئوو دزانم ک نەمری و هەرمان،
تەنیا چرکەساتێکە لە ڕووژگاران بەرد
دخوازم ئێ جارە، ژە سان بامە دی
تەڵەبەردێک بووم...