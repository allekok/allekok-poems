شاعیر: ڕێوار ئاودانان
کتێب: وشەێل، ئەژ هەفت دەلیا گوارننەم
سەرناو: ( بۊشە هەورەیل چاوانت بسرەون! )
لەبارەی شیعر: نووسین: ئاوات

ساڵانێگ
ت ئرمێس دڤارەنی و
م 'ئۆدیسە'ئاسا
ڕێڤیارە سەرگەردانەگەێ زەریاگان بێ‌ئاگایی بۊم
کپ و بێ‌دەنگ، ئەڵ پانتایی ئاوان
وەرەو نووا دچیم
ئوو دوورگەیل و دیمەنەیل دەور و گژ
گشت ژە ئەڤە بۊچگ‌تر بۊن
ک دەناو مەتەڵ تیەڵ چارەنۊس،
نیشانەێگ لە کووتایی و پەرتخ بوون.
ساڵان فرەێگ وێیەرد
ئێمکە دەنگت دژنەفم
ک سرتەێ ئارام و دۊرێگە
ئاوازێگ، بێگانە وەل پێشهاتەیل دواژەیا
نیشانەێگ جیاواز،
چۊ ئەودی کردن ناکاو توڕ هەڵفڕین باڵندە کووچەرەگان
ئەودماێ تەم و کەڕەپیی خەس.
'پێنێلۆپە'ێ چەم وەگریان!
ئێسە دی بۊشە هەورەیل چاوانت بسرەون و
ئەژ قۊلیی مەودایل تیەریک
وە تاسە و تامازروویی فانووس دەریایی ئەویندارێگ
ک کەڤرەیل کوڵەگرتەێ مەترسی ئاشکرا دکەێ
وە گیانفدایی پەڕاڤ مێهرەبانێگ
ک هەڵوەشاندنەوەێ گرد گوماهاتنەیلە
بنووڕە پێم!
بنووڕە پێم، گەرد چریکەێگ مزگانی‌دەر
تا لە ئاکاما
ئەڕا شەکەتییەیل کەشتیی ئێ گیانە
بەندەرێگ باوش ئەوکەێ... .