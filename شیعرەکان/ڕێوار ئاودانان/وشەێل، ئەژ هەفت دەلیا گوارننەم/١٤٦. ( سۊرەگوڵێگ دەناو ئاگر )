شاعیر: ڕێوار ئاودانان
کتێب: وشەێل، ئەژ هەفت دەلیا گوارننەم
سەرناو: ( سۊرەگوڵێگ دەناو ئاگر )
لەبارەی شیعر: نووسین: ئاوات

ڕووژەیل، کرچ‌کاڵن و
شەو، چراێگ فرە دۊکەڵکەر
ئەۊدارکردە ئەژ لق لەرزووک هەوەس و کەڵکەڵە.
دیوار،
چەمکێگە نزیک وە لاوار
چوارباڵ،
ژە بوو گەن‌پێس وێرانی پەنگاوپەنگە.
بنووڕ ماڵەگە ڤە بەڵگە و پەڕەێ ناسنامەێ دروویین
چۊ هەبۊن سەرەمەرگ خوەێ، وەک مرداوێگ جاڕ دەێد!
پەردەیل،
پەردەیل بێ‌ئاگا لە پەلەوەربۊن
خوەرگەل پەنجەرەگە
ئەڕا بەرزەک تیەریکی تاڕاننە و شاروەدەر کردنە
ئوو چراێ ئاینە، کوشیاسەو
گوڕە و هاوار ڕێویارەیل گوم‌بۊەێ دەلیاگان ئەژنەوی؟ !
وە وێنەێ سان... وێنەێ ئاغم
من زەوینم!
دووسیامە ئەڵ ئاسانەێ تین و پەێتاو
ئوو گیاێ 'ئازادی'
چی تەوتەم کەڤنێ
دە هێمن‌ترین جاگەێ دڵم و
هەشارترین قوڕنەل یاێهووشم
وە پاک و ناونازار ئەزانم.
لاڵکە و نقا کەرم
ڤە وشەیل پڕ ئەژ کەمووتەر و
بێ‌دەنگیی کیەوێگ.
دووسیامە ئەڵ ئاسانەێ تین و پەێتاو
سەرتاپا تەڕ و تلیس!
پێڵەیل چاوانم
لە ژێر سمکوو ئەسپەیل سەرکێش پەژارە، پەنەمیاێەن
هاوشێوەێ ئەو ئاسوور ئاوسە
ک دڵ ژە خوان و خواردەمەنییەیل ئاسمان بڕی.
چ وەزەن بکوژێگە ڤەرتەرمەێ چەوەنووڕی
بنووڕ لاشەێ چرکە ــ گەڵاگان پایزی
چۊن لە هسار ماڵەگە ئەۊڕزن!
لە ئاسانەێ تین و پەێتاو
سەرتاپا تەڕ و تلیک وسامە
ئاسووەیل درێژەپێدان، کپ و گیریاێەن
ئوو دەشت هەوا لە ژێر پەردەیل کەڕکەڕەمزێ، قورخ کریاێە.
گزگ‌جاڕەیل پەنجرە هانە کوورە؟
لۊتگەێ بەرز هەتاو ها کوورە؟
نەێڤینی میلە و زەنجیرەل، مارش بێ‌شەرمیی خوەێان
چ ڤە ڕیداری و پێڵی ژەنن؟
ڕازان و چیرووک، تا درەنگانێگ وەیجوورە بییە و
م ئێمکە
ئەڵ ئاسانەێ تین و پەێتاو
هووسیامە
بێ ک چەۊەڕێی یارمەتیی 'یار'ێ بووم.
ئەرێ! دەسوور وسان
وە هۊچ زانسمە و
لە داتەکێگ خۆماکی سەرپێچی کردمە
ک مرۆڤ ناچار دکەێ
تا خوەێ لە بڵێنای بێ‌بایەخ چێژ و خوەشییەیل
چوارمێخە بکەێدن.
ئەو بەرزەچڕ ڕۊتەنک و بێ‌خەوش یەێ‌مقومە دۊنید
ک وەگەرد پاکییەیل
وەل تیشکەگان و ڕووبارەیلا پەێوەن زۊنەێ درێ؟ !
ئەو بڕگەێ ڕەنگینە ئەژنەوی
ک ژە چگا و گەڕەیل نادیار بەڵام سەوز
چۊ ئەڵکەێد، ئوو خار کەێ
تا نزیکەو بوو... بڕەسێ، ئوو وەل خۊنما تێکەڵەو بوو؟ !
ئەسە دووارە وە خوەر ئیشم 'سڵام'
ئوو بنەتۊمەیل بێ‌دەنگی دەنام لەشم چقیڕە دەن
دروودێگ هنارم ئەڕا ئازادی
ئوو پەڕەگوڵەیل سۊەر تاسەمەنی، لەناو ڕەگەیلم دپشکڤن
ئڕا ئەڤین، لەنوو سروودێگ دەشم [و گوورانییێگ چڕم]
ئوو وێشییەگان ئاواز، وەرد سروەێ ک لە گیان منا ڕەوانە
هەڵسن وە هەڵپەڕگە؛
تا داسەیل و داوڵەیل
هەوا بدریەنە هەراهەریی لەهۊرچیینێگ لێڵ و کەس‌نەزان.
... ئاهـ! من چ لێواولێوم
هەگ
خەێاڵ، خزێیە ناو لار و لەش چشتەگان و
خەسپەن چەم
دەس پێ دکەێ...
ئەژ دەرڤەچەل ئەۊکردەێ ئاینە
ئەۊ کەسنەناس گوجەر خەمگینە دیارە
ک لە ئەولاێ ئاسۆگەل پڕ ژە گوڵوەچ شەوەکیان
وە خوەشڵەخوەشی، گوورانیی نووێ مەچڕێ و
[لە بانان] وەل ئیمەیا ئاشناس.
تەماشاێ ئاینە بکە، تا بانان لە ناوێیا وەدی بکەیت!
پەردەگان سزیەن و
چەوەیل هۊرمان لە نقۊڕەیل [، لە کەل و لاکۆڵانەیل بنبەس]
تەڵوەنە و پەشێون.
پەردەگان سزیەن و
دەسەیل بەدفەڕ و دێزەێ کارەسات
لە دۊردەس تراوێڵکە، چرچیاێە و هەراسانن.
باڵەیل گووشماسییەگان، وەرەو ڕووشتا ئەوکریانە و
پەلەڤەرەل دەریایی، دەسان کردێیە ئاڤازخوەنن وژ.
بژمار!
دەریاپەڕ هەۊشەگەێ پشتین ماڵ،
پڕ ئەژ کەلاک و تەرم باێکردەو
پڕ ئەژ ڕێیەلێ ک ڤە 'هیچ‌کوورە' ئەۊ پەرتەخ ڕەسن.
ئوو م، ئێسە ئەڵ ناوەێن فەقارەیل ڕووناک
سەرتاپا فیسیاێە دە لیسک ئەفتاو
بەردەڵان تیەریک وەرەو ئەو جیگە ک پێویستە،
بڕم و هیلمە جی...
سۊرەگوڵێگ دەناو ئاگر کردمە ئەۊدی
سۊرەگوڵێگ دەناو ئاگر کردمە ئەۊدی.