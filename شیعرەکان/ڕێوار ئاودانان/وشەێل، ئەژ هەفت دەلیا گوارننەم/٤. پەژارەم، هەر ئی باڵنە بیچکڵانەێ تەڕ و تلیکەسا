شاعیر: ڕێوار ئاودانان
کتێب: وشەێل، ئەژ هەفت دەلیا گوارننەم
سەرناو: پەژارەم، هەر ئی باڵنە بیچکڵانەێ تەڕ و تلیکەسا
لەبارەی شیعر: نووسین: ئاوات

پەژارەم،
هەمیشە نێیەو وە وشە
تا ئەڵ یادگەێ ئسپێی کاغەز بنیسنمەێ و
دەناو دەفر نامەێک
ڤە ناونشان چاوانێک دە ئەولاێ دیوارەل بەرز زەمان
بسپارمەێ ڤە دەس باێ.
پەژارەم،
تاکەگلێک هەر ئی باڵنە بیچکڵانەێ تەڕ و تلیکەسا
ک ئەڵ بان شان چەپم غوژ ئڵاتێیە.
نە! ... ڤە بەردەفڕە نەڤاێنەێ
قەفەسیش بنە ئەۊلا
ک هەرگز ماڵی نێیەو.
بێلە تا لە هەێمەێ ناوەێن شریقەێ ئەورەل
ئاوازەکەێ بخوەنێ؛
دماێ ڤاران
ئەوەندە دەنۊک دەێد ئەڵ زامەکەێ سینەم
تا پەنجەرەێ سوورێک
چەنە تەز باڵەلێ
وەرەو ئاسمان بێ‌پەرتخ، بچەکێ
ئێنگل...