شاعیر: ڕێوار ئاودانان
کتێب: وشەێل، ئەژ هەفت دەلیا گوارننەم
سەرناو: ( ئەڕا گەوراترین ڕۊداو! )
لەبارەی شیعر: نووسین: ئاوات

گەوراترین ڕۊداو
هەمۊشە هەرئەوە نییە ک
لە نزیکت قوومیەێد.
جارجارێگ
یەێ لق گوڵ
ک ئەڵ مەوداێ دۊرێگ پشکڤییە و
هەرگز ڕێی دەروەچ چەوەیل ت نازانێ
هەرئەو ئاوەخت گوما‌بۊەسە
ک بوو و بەرامەگەێ ئەفسووناوییێ
ئەڵ کووڵ وا
وەتاو تیەێدن
تا هەبۊنت بگرێدە وەر و
گشت دەرگایل جەهان
وە ڕۊ ت بچەکنێ.
گل‌گلێ
نەناس‌ترینەگەێ دۊەکەت
ئمڕوو بوودنە ناسیارترینەگەێ گیانت و
سادەترین ناوێگ ک ژنەفتۊدن (یا تەنانەت نەژنەفتۊدن)
بوود وە تەنیاترین و
قەشەنگ‌ترین بیانگ ژیاینت.
گەوراترین ڕۊداو
جارجارێگ هەرئەو 'ناشۆ'ترینەسە
ک وە ساکاریی وارین وەفرێگ
وەناکاو گرێدەتە باڵووش و
وە وێنەێ تریفەێ مانگ
تیەریکیی دەورگردت لەناو بەێد
تا ڕازناکیی گەردوون و
ئەوین و
ڕاسی
باوەڕ بکەی.