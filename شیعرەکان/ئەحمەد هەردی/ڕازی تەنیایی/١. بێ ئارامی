شاعیر: ئەحمەد هەردی
کتێب: ڕازی تەنیایی
سەرناو: بێ ئارامی
لەبارەی شیعر: سلێمانی - ١٩٣٨

ئاخ و داخ و دەرد، لە دەست تەنیایی
پەشێویی بێ حەد، دەردی بێ دوایی
 ئەم سەرسامییە
 بێ ئارامییە
 دڵ ناکامییە
 کەی دێ کۆتایی؟ 

***

بۆ هەر کوێ ئەچم پێی خراپترم
ناسرەوێ دڵەی پڕ لە ئاگرم
 نە لە ناو گوڵزار
 نە لای خزم و یار
 نە لە دەشت و شار
 ئۆقرە ناگرم

***

لە دەست شار هەڵدێم، ئەچمە ناو گوڵزار
لەوێش هەڵناکەم، دێمەوە ناو شار
 وەک ئارام نەماو
 دڵ و پێ سووتاو
 خانەی خەو ڕووخاو
 لە دنیا بێزار

***

کە بە تێکەڵ بوون وەها بێزارم
بۆچ بەتەنیایی پەشێوە کارم؟ 
 بۆ وەک ڕەنجەڕۆم
 وەڕەس بووم لە خۆم
 بۆ هەر کوێ ئەڕۆم
 دڵ بێ قەرارم؟