شاعیر: ئەحمەد هەردی
کتێب: ڕازی تەنیایی
سەرناو: شۆڕشی نائومێدی
لەبارەی شیعر: سلێمانی - ١٩٤٤

بناغە و چینی دیواری
تەلاری بەرزی دڵداری

بە سەر لانەی دڵا ڕووخا، تەپوتۆزی خەمی هێنا
بەدووی باڵداری ئاواتی، فڕیوی بێ سەر و شوێنا

دەسا ئەی پاییزی ماتەم، ئەوەندەم تاسە پێ ماوە
هەموو ئەو یادگارەی لەو ژیانی عەشقە جێ ماوە

بەجارێ وەک گەڵا سروەی خەزانت گشتی ڕاماڵێ
بەوردی هەر گەڵایێکی، ببا بۆ قوژبن و چاڵێ

***

دەبا باڕەش لە دواییدا
لە بیابانی.. لماویدا

تەپوتۆزێکی وا بێنێ، هەوا یەکجاری بخرۆشێ
سەری ئەو قوژبن و چاڵە، وەکوو گۆڕیچکە داپۆشێ

لەپاشانا بە بای وەشتا، لەسەردا هەوری ڕەش بێنێ
بە گۆڕی یادگارا، با بەخوڕ تاوێ ببارێنێ

دە با بمرێ بەیەکجاری لە گۆڕی تەنگ و تەنیادا
نیشانە و ناوی هەڵگیرێ لەناو بازاڕی دنیادا

***

بەڵێ با گەردەلوولێ بێ
ئەوی بۆنێکی تۆی لێ بێ

وەکوو ئەو پووشە ڕاپێچی بکا بۆ گۆڕی تەنیایی
بە گوێیا با بچرپێنێ نقامی عومری کۆتایی

پەپوو هاوڕازی وێرانە و نیشانەی مەرگی ڕووناکی
بە دەنگی شوومی با شیوەن بکا بۆ گیانی ناپاکی

لەسەر ئەو دەنگ و ئاوازە، دە با شەیتانی ڕاڕایی
سەمای پڕ تەوسی بێ شەرمی بکا بۆ عەشقی کۆتایی

***

دەبا دەستی ستەمکاری
ژیانی پڕ لە زۆرداری

لە یادا بیسڕێ شێوەت لە یادی ژین و گەردوونا
بەبێ ڕەحمانە غەرقی کا، لە بەحری قووڵی ونبوونا

ونی کا با لە بەر چاوم، نیگای چاوانی فێڵاویت
گوڵی بێ بۆنی جوانیت و بزەی سەر لێوی ژەهراویت

بە تاپۆی یادگاری تێکشکاوی بێ سەر و پێوە
بە دڵداری عومری کورت و شەوانی جوانەمەرگێوە