شاعیر: ئەحمەد هەردی
کتێب: ڕازی تەنیایی
سەرناو: پەیامی یار
لەبارەی شیعر: سلێمانی - ١٩٥٨

لە یارەوە:
 لە شۆخ و شەنگی پارەوە
 لە ڕازی ... پڕ نیهانییا
 لە تەک شنەی بەیانییا
 پەیام لە یاری جوانەوە
 گەیشتە لام

***

بەرامەکەی
گوڵاوی باخی نامەکەی
 کە ئاوی زیندەگانییە
 شەرابی کامەرانییە
 گوڵی هیوای ژیانەوە
 گوڵی هیوام

***

چ نامەیێ ؟
چ پەنجەیێ، چ خامەیێ ؟
 ئەوەندە دڵ ئەکاتەوە؟
 خەفەت لە بیر ئەباتەوە،
 ئەخاتە ناخی گیانەوە
 تەزووی بەتام؟