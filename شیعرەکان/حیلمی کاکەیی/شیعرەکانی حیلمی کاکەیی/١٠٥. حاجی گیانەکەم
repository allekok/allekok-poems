شاعیر: حیلمی کاکەیی
کتێب: شیعرەکانی حیلمی کاکەیی
سەرناو: حاجی گیانەکەم
لەبارەی شیعر: بۆ مام موحەممەد

حاجی گیانەکەم ...
حاجی خۆش کەلام تۆنی گیانەکەم

موناجات خۆش وەر بەیانەکەم
قووەت بازووی پشت و شانەکەم

ساحێب شەوق و زەوق دڵ پەروانەکەم
وەبێ تۆ وێران بییەن یانەکەم

قووەت دەروون ئاب و نانەکەم
ڕەونەق مەجلیس جە ئاشیانەکەم

مسکین و فەقیر هەم مل پانەکەم
عاقڵ دەوران ڕووی ئەفسانەکەم

نەجای گشت کەسم تۆی باوانەکەم
سەڕاف سوخەن گەوهەر دانەکەم

خەوەردار ڕەزم ڕووی بەیانەکەم
خاڵیس و موخڵیس بێ بەهانەکەم

ئوستاد میعمار حەوش و خانەکەم
تەسلیم وەڕای هەق خۆش دووکانەکەم

شاسوار خاس، ڕووی مەیدانەکەم
مەرد موباریز ڕاست جەولانەکەم

قووەت دین و ڕای ئیمانەکەم
بێزار جە مونکیر ڕووی بێگانەکەم

مەست ڕۆی ئەلەست خۆش پەیمانەکەم
جفتیار و ئوستاد ڕاستە بانەکەم

موستەقیم ئەتوار حەیا بانەکەم
سەرخۆش و سەکران جە مەیخانەکەم

نەقاش نوورین تۆی بوتخانەکەم
هەورێشم ساف تاڵ کەتانەکەم

مەشغوڵ زیکر چە شەبانەکەم
ڕەهبەر ڕای ڕاست هەم شوانەکەم

نازدار و بێ عەیب ساحێب ڕانەکەم
دەخیلەن حاجی جای ئامانەکەم