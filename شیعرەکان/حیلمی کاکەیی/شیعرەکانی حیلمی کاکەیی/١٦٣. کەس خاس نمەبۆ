شاعیر: حیلمی کاکەیی
کتێب: شیعرەکانی حیلمی کاکەیی
سەرناو: کەس خاس نمەبۆ

کەس خاس نمەبۆ... 
تا خاسی نەکەی کەس خاس نمەبۆ

حەرفان دروغ وە ڕاس نمەبۆ
بەدکار چە لای حەق ئیخڵاس نمەبۆ

نا سوار هەرگیز وە سوار نمەبۆ
مەرد خاس نەجەنگ هاشار نمەبۆ

تەڵای ژێر خاک، بەد ڕەنگ نمەبۆ
تووتی نە مەجلیس بێ دەنگ نمەبۆ

مەجلیس سەر مەستان بێ نۆش نمەبۆ
لوقمەی پوختەنی بێ جۆش نمەبۆ

شیر وە بێ مایە، پەنیر نمەبۆ
تا بەدی نەکەی گزیر نمەبۆ

تار تەنبووران بێ کۆک نمەبۆ
تا هەرزە نەبۆ سبووک نمەبۆ

گفتووگۆی گەرمی وە سەرد نمەبۆ
نامەرد وە گەزاف وە مەرد نمەبۆ

شار وەبێ دووکان وەشار نمەبۆ
دەریا وە پای سەگ مردار نمەبۆ

لووتی چە فتراک کەڵ پۆس نمەبۆ
یار بێ وەفا وە دۆس نمەبۆ

شار وە بێ دووکان وە شار نمەبۆ
ڕەنج پەرێ مێردان خەسار نمەبۆ

شاهین شەو گەرد موئنیس نمەبۆ
ئەڵماس وە ئاهەن یەک جینس نمەبۆ

عالم و جاهیل یەک ڕەنگ نمەبۆ
عاقڵ چە تەعنە دڵ تەنگ نمەبۆ

حاکم مورافع بێ شەڕ نمەبۆ
سوپای ڕۆژ جەنگ بێ سەر نمەبۆ

مەفرەق چەنی مس زەڕ کەفت نمەبۆ
سەخاوەت مێردان وە مفت نمەبۆ

ئادەم سەخی بەخیل نمەبۆ
وەشان و شەوکەت سەخی نمەبۆ

نوقرەی درەخشان جەسوور نمەبۆ
دەمین مەحشەر بێ سوور نمەبۆ

هەورێشم وە پۆی، تان کێش نمەبۆ
هەرگیز بێگانە وە خوێش نمەبۆ

شۆرەگات زەمین وە کشت نمەبۆ
مێرد خاس وە بەد ئاڵشت نمەبۆ