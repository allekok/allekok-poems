شاعیر: حیلمی کاکەیی
کتێب: شیعرەکانی حیلمی کاکەیی
سەرناو: حاجی نامەکەت
لەبارەی شیعر: بۆ مام موحەممەد

حاجی نامەکەت ...
یاوا وەدەستم شیرین نامەکەت

گفتار لذیذ خۆش خەرامەکەت
وە شاد بوێرۆ سوبح و شامەکەت

هیچ غەش نەدارۆ گشت ئەندامەکەت
مەڵڵا بۆ قوربان خاک ئەقدامەکەت

یاران گشت موحتاج خۆش کەلامەکەت
غایەت لذیذەن مزە و نامەکەت

ها جە دەماغم بۆی شەمامەکەت
مەڵڵا وە غوڵام عەقڵ و فامەکەت

ئیشەڵڵا سارێژ بییەن زامەکەت
غایەت تەعدیلەن ئیستیقامەکەت

وە شەوق و وە زەوق بۆ دەور ئەیامەکەت
موبارەکت بۆ نەو نەمامەکەت

تەمام دڵشاد بیم جە پەیامەکەت
یا حەق قەبووڵ بۆ گشت صیامەکەت

یاهەق شکست نۆ مەد خیامەکەت
مەڵڵا وە حەیران دەور عەمامەکەت

تەمام ڕەونەق دار تام و سامەکەت
عالەم موشتاقەن وە سەلامەکەت

مەڵڵا وەفیدای شیرین جامەکەت
یەکجار زۆردارەن نەفس لەوامەکەت

پەی تەمع بڕیان گشت ئارامەکەت
چەنی من چێشەن تۆ مەرامەکەت

جە ڕای دین یار کوا ئیکرامەکەت
چون کۆە جەم بەستەن گشت غەرامەکەت

تەحقیق کەر مەعنای گشت کیتابەکەت
تاکە ڕەوشەن بۆ ڕای قیامەکەت