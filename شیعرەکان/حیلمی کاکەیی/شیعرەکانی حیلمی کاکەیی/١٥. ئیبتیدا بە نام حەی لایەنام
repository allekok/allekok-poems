شاعیر: حیلمی کاکەیی
کتێب: شیعرەکانی حیلمی کاکەیی
سەرناو: ئیبتیدا بە نام حەی لایەنام

ئیبتیدا بەنام حەی لایەنام
خالق المخلوق تەمام خاس و عام

سڵام بۆ وەنەت فەقێ خۆش کەلام
دۆعا گۆتانم جە سوب تا وەشام

واجیبەن پەی یار عیززەت و ئیکرام
نەوا پەی نەزان ئاڵچاغ و لەگام

ئەمسالت نییە تا وە میسر و شام
هەفتەێی جارێ بنیشە جە لام

ئەی جیفە هیچەن اخر الانجام
بێزارم جە دەست میللەت نەفام

کەی ساڕێژ مەبۆ ئەی عیللەت و زام
نەزدیکەن لوقمان بکیانۆ دەوام

ڕاستی نەمەندەن چە دەور ئەیام
نمەیۆ وەکار نماز و صیام

سالم و سەلیم شەرتەن پەی ئیسلام
کەسب و کەسابەت یەکسەر بی حەرام

حەڵاڵ نەمەندەن جە لای خاس و عام
وەختەن ڕەوشەن بۆ ئەی شەب ظەلام

بێ ڕەحم و ئینساف گشت ساحێب ئەقڵام
گرفتار وەدەست ئەی نەفسی لەوام

خانەی دڵ وێران ئیمان کەرد ئیزهام
وەشەو مەوینی عەجایب ئەحلام

فەقێ مەعلوومەن وەخیمەن ئەنجام
گشت خەتا و گونا بڕیان وە باڵام

مەر... سوار بەیۆ وە هانام
نابینا و زەعیف نییەن توانام

بەحر هەقیقەت تەمام نەوانام
تەرتیب کەم کیتاب چون عومر خیام

جە ڕووم و ئێران مەقبوڵ وە دەوام
إنّ الله محیط مەعرووف لە کەلام

وەبێ ئەمر هەق نمەیۆ ئیلهام
ئەر نیک و ئەر بەد جەی دۆڵاب دام

جە یەک فابریقە ئیجاد کەرد خودام
هەنی چە مەحشەر هیچ نییەن پەروام

مەعسووم و فەقیر جەننەتەن مەئوام
ئەر خیلافم وات بکەردێ خەفام

ضەمائیر ڕەوشەن وە یار مۆ غوڵام
جامەی مەجازی ئەی دەباغی خام

ئەشعارم ناقس باقی والسلام