شاعیر: حیلمی کاکەیی
کتێب: شیعرەکانی حیلمی کاکەیی
سەرناو: کاک فەقێ نامە
لەبارەی شیعر: بۆ مام موحەممەد

کاک فەقێ نامە ...
یاوا وە دەستم ئەشعار و نامە

جە جەژن قوربان وەخت خۆش هەنگامە
موتاڵەعەم کەرد وە شادی و کامە

گوفتارت لەزیز عەنبەر مەشامە
فەرموودەی وایەت یەکسەر تەمامە

هەر کەس ناجح بۆ جەی دوڵ و جامە
لە گشت هەوەڕێ کارش تەمامە

کلیت هەقیقەت جە سەر ئەنجامە
بەیان مەکەرۆ یەکسەر پەیغامە

ڕۆژ مەحشەرەن یوم القیامه
ئومیان دوشمن سەیید و مامە

وەختەن ساڕێژ بۆ برین و زامە
خەڵاس بین جە دەست ئەی نەفس خامە

ئەر ئەسپ ئەی حرس نەکەی لەغامە
عاقیبەتەلئەمر مەوی نەدامە

هەر شەخسێ وە زات عەلی غوڵامە
هیچ باکش نییەن جەی بەند و دامە

تەسلیم وەڕای هەق سەرش سەلامە
جە کونج خەڵوەت مەکۆ ئیقامە

عوشرەت نمەکۆ چەنی عەوامە
مەراق وە ئوستاد پیر خۆش فامە

نەواچی مەڵڵا خۆڕی و لەگامە
مەخسووس وێم مەکەم شێت و سەرسامە

شەرت هەقیقەتم پاپێچ پامە
مەحکەم وەقین قەڵای پۆڵامە

حازر بەر فەقێ سەفەر جە ڕامە
سەنگ د ... اوەر جای ئیلتیجامە