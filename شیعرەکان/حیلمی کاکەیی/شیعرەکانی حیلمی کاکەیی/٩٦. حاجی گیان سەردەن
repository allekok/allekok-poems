شاعیر: حیلمی کاکەیی
کتێب: شیعرەکانی حیلمی کاکەیی
سەرناو: حاجی گیان سەردەن
لەبارەی شیعر: بۆ مام موحەممەد

حاجی گیان سەردەن... 
مەعلووم بۆ جە لات زەمانە سەردەن

عالەم گیروەردەی عەزاب و دەردەن
فیرقەی فەقیران جە بەردەڵبەردەن

فیکر و خەیاڵم پەی ئادای قەردەن
داخەکەم مەڵڵا وەبێ هام فەردەن

زاڵمان زۆردار تەمەع ماڵ کەردەن
گرۆی مەزڵوومان تەبعید و تەردەن

حەکیم حازیق دەواش پەی دەردەن
هەرکەس مەدیون بۆ دایم ڕوو زەردەن

جەی وەخت و زەمان خاستەرەن مەردەن
نەک دەخیل وە سەف نامەردان بەردەن

ئەحواڵ پەرێشان دەروون پڕ دەردەن
ئاوێنەی زەمیر هەم موفشەق کەردەن

جەی سەردی ساعەت یاران بێ نەردەن
وێڵ و سەرگەردان ڕوومان جە هەردەن

ئێستاکە دەوران زاڵم و جەردەن
خونمان بی وە ئاو زەمین بێ وەردەن

زوڵم و تەعەددا گشت هەق وێش کەردەن
جە ڕۆژ حەساب دەینمان وە گەردەن

حرس و نەفس ئیمان لێم جودا کەردەن
چەند ئینزار کەردم وەسەدا کەردەن

فائیدە نەدارۆ نەوس زۆر ئاوەردەن
ئۆیلکەی ئیمانش گشت چە پاو کەردەن

کافییەن حاجی نەسیحەت کەردەن
چەند هەزار خاسان ئامان و وێردەن