شاعیر: حیلمی کاکەیی
کتێب: شیعرەکانی حیلمی کاکەیی
سەرناو: فەقێ فیداتم
لەبارەی شیعر: بۆ مام موحەممەد

فەقێ فیداتم ...
فەقێ گیان ڕۆیە سەد جار فیداتم

مونتەزیر جەماڵ بەژن و باڵاتم
بەندەی کەمتەرین خاک ژێر پاتم

چەمەڕای ڕەحمەت وەعدە و سەعاتم
ئومێد هەن خالیق کەرۆ خەڵاتم

شەو و ڕۆژ دایم جە خەیاڵاتم
دەروێش فەقیر حاجی دەرگاتم

وەیەک شاد ببۆ حەیات مەماتم
یاشا ئامانەن هەر جە سەناتم

عاجز و مەحزوون بێ دەستەڵاتم
دەروون جە وەسواس بێ ئیلتیفاتم

یا زات بێچوون هەر جە پەناتم
بار کێش دەوران جەور و قەزاتم

شاکر و مەشکوور قانیع قنیاتم
جامەی مەجازی کەم واجیباتم

خەزنەی دڵ مەملووء پڕ مەقالاتم
جارێ مەوقوفم وەبێ ئاڵاتم

دەخیلەن فەقێ شاهید ئیسپاتم
دوعام پەی کەرە بزان براتم

پەی نەزان ماچە شیعر و ئەبیاتم
دڵ سەردان مەکەن پەند ڕووی بەساتم

ئەر قەبووڵ کەرۆ هەق بەدەلاتم
سەرگەردان نەکۆ وێڵ وڵاتم

یاهەق بدەری سەبر و ئەباتم
مات سەرگەردان بەحر هەیهاتم

عەزیزم فەقێ ڕۆحم چە لاتم
تۆ فەقێی خاسی بەندە مەڵڵاتم

چەمەڕای ئافاق چە خۆرهەڵاتم
پەی نویسنای کیتاب شاگرد خەیاتم

موشتاق وە ئاواز دەنگ و سەداتم
شەو و ڕۆژ دایم موحتاج دوعاتم

چە حزوور پیر جە مودەعاتم
فیدای زەرب دەست شار زەغداتم

ڕوئیای هەوەڵناک تەڵخ کەرد ئەوقاتم
گا پڕ، گا خاڵی، مەئیووس و ماتم

یاهەق قەبوڵ کەی دۆعا و حاجاتم
گیر وەردەی گەرداب عەجەب حاڵاتم

خودای بان سەر بدەی نەجاتم
قەبووڵ بکەری ئەی دەخاڵاتم