شاعیر: حیلمی کاکەیی
کتێب: شیعرەکانی حیلمی کاکەیی
سەرناو: برا گیان حەیات

برا گیان حەیات... 
یاوا پێم نامەت چون ئاب حەیات

ئەحیام کەرد زندە نەڕووی سەر بە سات
وانام سەر تا پا وە کەیف و نەشات

خودای بان سەر مەکەرۆت خەڵات
لایقەن وەنەت ئەی بەش و بەرات

وەختەن جەی گەرداب فانی بین نەجات
جەی ساڵ ماردا وەعدەی زوهوورات

دەلیل قاتیع مەکەرۆ ئیسپات
سەف مێردانەن ڕەمز و ڕمووزات

وەڵەوکن دوورم ڕۆحم ها چە لات
سەر و ماڵ فیدای گەرد خاک و پات

غایەت دڵشاد بیم چە ئەی ئیلتیفات
مەعلووم زیاد مۆ کەشف و کەرامات

جە لای مونکیران ناچی مەڵڵا وات
شەوق و زەوق بتوون زیاد مۆ چە لات

گشت وەیەک شاد مۆ حەیات و مەمات
کەلب هۆشیارم جە قاپی دەرگات

وەهیممەت تۆ واتم ئەی ئەبیات
وەرنە پەرپووتم بێ دەستگا و ئاڵات

دۆعا گۆتانم بەندەی سەنا خوات
دۆعام پەی کەرە مەقبووڵەن ڕەجات

سەر وێنەی گەڵای دار و نەباتات
مەڕێزۆ وەهەم چەنی تورک و تات

دایم هۆشیار بەر نەفس نەکۆ ئیغمات
زاری و واوەیلان پەرێ مونکیرات

کەللەی زاڵمان مەکیانان سۆقات
سەرگەردان مەوان وە تەڵخی ئەوقات

یەکسەر گرفتار زوکوور و بەنات
وا هەق زوهوورەن شادی بۆ خەنات

هەر چوار کتووبات ئینجیل و تەورات
بێ قەدر و قیمەت وەبێ کەرامات

نیشانەی وێشەن ئوستاد سەنعات
عەفوو کەر قسوور دارۆم غەڵەتات