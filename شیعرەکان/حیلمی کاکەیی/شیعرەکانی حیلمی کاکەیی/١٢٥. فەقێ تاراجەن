شاعیر: حیلمی کاکەیی
کتێب: شیعرەکانی حیلمی کاکەیی
سەرناو: فەقێ تاراجەن
لەبارەی شیعر: بۆ مام موحەممەد

فەقێ تاراجەن ...
دێوانەی کەم فام چون نان ساجەن

ئیدارەی ئەی وەخت وە خەرج و باجەن
هەر کەس ئینجا بۆ دایم موحتاجەن

مەڵڵا سەرسەری وەبێ میزاجەن
دیانەت نەمەند ئیمان تاراجەن

ئەدەب ئەرکان چون ئاڵتوون تاجەن
فیرقەی بێ ئەرکان وێنەی شیراجەن

ئەرێ فەقێ گیان! حەرف ناڕەواجەن؟
مەڵڵا موستەقل بێ خەرج و باجەن

دەرد فەقیران وەبێ عیلاجەن
زاڵمان مەغروور هەر چە تاراجەن

بێ شەوق و بێ زەوق دڵ بێ گەراجەن
بەد بەختی تاڵع فیرقەی هەللاجەن

زراع فەوتیان مەترو عەراجەن
یانەی بەدکاران یەکسەر هەڕاجەن

وەعدە نەزدیکەن وەخت ئیفراجەن
سەیاد نە پارێز ڕاو دوڕڕاجەن

کەشتی نە گرداب بەحر و ئەمواجەن
ڕای نەجات نییەن مەخلووق ئەعواجەن

دونیا دوور فیرقە خازر ئەفواجەن
زەلزەلەی ئاشووب دەیجوور داجەن

جەهەنەم پەرێ -----
چەلای خرافان شیعرم ڕەواجەن

ئەوەڵ سەڵامم وە مامە زاهر
ئەمسالش نییەن تا میسر و قاهر

دووەم سەڵام بۆ وە سەیید جەمشیر
مانندش نییەن تا شار کەشمیر

سێهەم سەڵام بۆ وە سەیید عەزە
سەخی تەبیعەت غایەت خۆش مەزە

سەڵام بۆ وە نەزد موحەممەد سەفی
ئەمسالش نییەن تا وە نەجەفی

سەڵامم هەنەن وە باوە هەیاس
وە باوە ڕۆستەم مێرد هەق شوناس

سەڵامم هەنەن وە مامە حەمە
ڕەونەق مەجلیس زەوق و زەمزەمە

سەڵامم هەنەن وە مامە عەباس
وە دەروون ساف وە سیدق و ئیخڵاس

سەڵامم هەنەن وە مەڵڵا وەهاب
ئەجەل نەزدیکەن پا ها جە ڕکاب

سەڵامم هەنەن وە وەلی مەڵڵا
ئەمسالش نییەن تا چەناق قەڵا

سەڵامم هەنەن وە کاکە عەلی
ئەمسالش نییەن تا وە مەندەلی

سەڵامم هەنەن وە عەباس مەڵڵا
ئەمساڵش نییەن تا وە کەلبەلا

سەڵامم هەنەن وە مامە بەختیار
نیگەهدارش بۆ شای پەروەردگار

سەڵامم بۆ وە ئەهل گشت عەدنانییە
مەعلووم بۆ لێتان مەڵڵا نانییە

وە گەورە و بچووک ئیسناء و زکوور
سەڵامم هەنەن یاران مەزبوور

چە بەینتان نەبۆ هەم کینە و غروور
موحەبەتتان بۆ وە دڵێی مەسروور

ئامادەن حازر ساحێب بۆیستان
چەم بەد بر مارۆ وە زەرب سیننان

نەواچدێ مەڵڵا پێم نەدان خەوەر
مەعلووم بۆ چەلای ئونسا و موزەککەر

بە غەیر چە خاسی مەکەن خەراوی
وە زەقنەبووت بۆ ئیدارەی ئاوی

هەرکەس ئەحواڵم مەپرسۆ تەمام
مەوی غوڵامش تا یوم القیام

--وم بۆ لێتان یاران خاسم
پاڵای گشتتان وە دیدەی ڕاسم

مەتڵەبم ئێدەن یار بۆ یەک وجوود
نەزدیک بۆ لێمان مەنزڵ مەقسوود

مەقسەدم ئێدەن یار بۆ ئیتیفاق
وە یەکتر مەکەن ئیستیهزا و مەزاق

هەنی کافییەن ئەشعار بۆ تەمام
دوعاگۆتانم باقی والسلام