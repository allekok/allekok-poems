شاعیر: بێسارانی
کتێب: دیوانی بێسارانی
سەرناو: قیبلەم دڵەی سەخت
لەبارەی شیعر: هێنانە سەر ڕێنووسی هۆرامی: ئاکۆ مارانی

قیبلەم دڵەی سەخت...
یاوا وە گەردۇن ناڵەی دڵەی سەخت

دۇدی دەرۇنم سېیا کەردەن سەخت
جە قەڵوەزی هۇن گڵکۊن بېیەن ڕەخت

فیراقی حەسرەت جە نەو خېزاوە
دیدەی نابینام ئەسرین ڕېزاوە

شەوقم تەوقی خەم شی نەگەردەنش
لادێ نین قیبلەم شاڎی کەردەنش

چەپ گەردی گەردۇن، بەڎبەخت، بۍ ئامان
من وست ئەو تۊڕ دام نە ڕای بۍ سامان

پەی دیدەن دیدەت لەیلی ڕۇ بۍ گەرد
من دەستەپاچە و دڵ هەناسە سەرد

نە سەور، نە ئارام، جە بەدیی تاڵەم
هەراسان بېیەن ئاڵەم جە ناڵەم

دەستم دامانت سەوڵی خەرامان
بکېیانە مەڵهەم پەی شەفای زامان

بەڵکەم ئەم جاریچ گەردەن جە گەرد پاک
نەدیەنی باڵات نەبەرۇن بە خاک