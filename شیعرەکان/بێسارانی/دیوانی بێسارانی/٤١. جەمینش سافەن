شاعیر: بێسارانی
کتێب: دیوانی بێسارانی
سەرناو: جەمینش سافەن
لەبارەی شیعر: هێنانە سەر ڕێنووسی هۆرامی: ئاکۆ مارانی

جەمینش سافەن ...
شەخسێ چۇن ئافتاب، جەمینش سافەن

سەرتاپای باڵاش موشکین کڵافەن
جە بۍ ئینسافی نامش ئینسافەن

ئەر مەبېش زەڕڕە ئینساف نە دڵدا
نمەداش دەستەی سونبوڵ وە گڵدا

مەودای موژانش مېڵ ساو نمەکەرد
پېشان عالەمێ بۍ خاو نمەکەرد

هېشتای بە شەراب غەمزە و نازفرۊش
پەی چېش مەبەرۊش دیدەی وېش جە هۊش؟

ئەڵڵا بە حاجەت دیدەی پېغەمبەر
بە موعجیزەی دەست درازی حەیدەر

ئەو شۊخی زەریف سافی سیم ئەندام
نەدارۊ ئینساف پەنەش نېیەن ڕام

زەڕېو ئینسافش دەری نە دەرۇن
تا دەردینانش سەر نەنیان وە هۇن

دەردەدار کەسێن دەردش بۊ نەسەر
دۇدش کۊی بېستۇن بگېرۊ نەوەر

من زەڕېو دەردم هانە دەرۇندا
وەختەن نەجد بدۊ وە بېستۇندا