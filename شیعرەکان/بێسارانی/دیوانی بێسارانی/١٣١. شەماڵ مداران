شاعیر: بێسارانی
کتێب: دیوانی بێسارانی
سەرناو: شەماڵ مداران
لەبارەی شیعر: هێنانە سەر ڕێنووسی هۆرامی: ئاکۆ مارانی

شەماڵ مداران...
شەماڵ بۍ مروەت، چۆنت مداران؟

بشۆ وە زامن وەلای گشت یاران
واچە پەرێمان هیمەت بداران

هەردەم بکەران دوعای خێرمان
کۊتا نەکەران دڵ جە مێرمان

جە دەستی ڕەقیب، بەڎانی بەڎگەست
جەی زێد و زامن دەستۇرێمان وەست

جە جەور و جەفای چەرخی بۍ بونیاد
ڕۇمان کەرد بە چۊڵ هەر چە بادا باد

چۇنکە نەگېڵا چەرخمان بە کام
شەرتەن بنیێمۍ سەر وە موڵکی شام