شاعیر: بێسارانی
کتێب: دیوانی بێسارانی
سەرناو: ستارېو مەبۊ وادەی سوب سەحەر
لەبارەی شیعر: هێنانە سەر ڕێنووسی هۆرامی: ئاکۆ مارانی

ستارېو مەبۊ وادەی سوب سەحەر
بەرمەیۊ جە بورج بەرزی کەڵەدەر

نۇرش پەخش مەبۊ نە ڕۇی سەرزەمین
ڕەهنومان پەرۍ دیندارانی دین

وەختێ کە دیدەم منمانۊ جەمین
مەکەرۊ تەیار، سوپای زەنگی و چین

ستارەی شەریف جەمین مایەی خوەر
چۇن شەرم دارەن، سەرمەوزۊ نەوەر

کەسېو ستارەی سەحەر نەوسەندەن
فیداش بام عەجەب پایە بوڵەندەن