شاعیر: بێسارانی
کتێب: دیوانی بێسارانی
سەرناو: ئەجەل داوم بۊ
لەبارەی شیعر: هێنانە سەر ڕێنووسی هۆرامی: ئاکۆ مارانی

ئەجەل داوم بۊ... 
تا کەی من چەنی دەوران داوم بۊ؟ 

تا کەی شەو بۍ یار، شیرین خاوم بۊ؟ 
بۊ با پات وەبان هەر دۇ چاوم بۊ

ئەر سەد پەژاران گیانم مەستانان
وەس نېیەن بە نام زیندەم مەوانان

سپای غەم بەی تەور زۊر گرتەن وەنەم
هەر ساتێ مەرگێ مەنمانۊ پەنەم

سەندەن نیمەیێ، ئەویچ هیجرانان
گەرەکشان بە زۊر چەنەم بستانان

نەواچی پەی چېش من چیم نەزانان
ئیسە مواچۇ ئەجەل ها هانان؟ 

گیانێ کە بەرشی بە یەک دیانێ
جە کۊ باوەرۇن پەرېت، گیانێ؟ 

شەماڵ شۊ واچە، بەو ئایرناکە
بەو دڵ سفتەی خەم، سینە چاک چاکە

ئەر سەد ساڵ سۊچۊ وەن دار جە شاخان
چی پەروا دارۊ عەرعەر جە باخان