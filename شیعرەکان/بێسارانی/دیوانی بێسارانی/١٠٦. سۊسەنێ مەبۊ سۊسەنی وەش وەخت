شاعیر: بێسارانی
کتێب: دیوانی بێسارانی
سەرناو: سۊسەنێ مەبۊ سۊسەنی وەش وەخت
لەبارەی شیعر: هێنانە سەر ڕێنووسی هۆرامی: ئاکۆ مارانی

سۊسەنێ مەبۊ، سۊسەنی وەش وەخت
بەرمەیۊ نە پای تەختەی وەفری سەخت

گا لاشۆ وە شین مماڵۊ جەمین
گا پەل مەکەرۊ بڵاو نە زەمین

گا لۇلو و کرژەن چۇن زەڕین کڵاو
گا باد مەکەرۊش پەل جە پەل بڵاو

هەردان مەکەرۊ بە دەشتانی چین
جە ڕەنگی دیدەی مەحبۇبی ماچین

شېوەی ئەو سۊسەن ها بەو دیدەوە
بەو گۊنای گوڵڕەنگ بەرگوزیدەوە