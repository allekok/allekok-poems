شاعیر: بێسارانی
کتێب: دیوانی بێسارانی
سەرناو: دەوای زەعفی دڵ
لەبارەی شیعر: هێنانە سەر ڕێنووسی هۆرامی: ئاکۆ مارانی

دەوای زەعفی دڵ...
حەکیم نمانا، دەوای زەعفی دڵ

ڕېزەی قەند بۊس خونچەی دەهەن گوڵ
سایەی پەروەردەی زوڵف بۊ سونبوڵ

جورعەی جە شەربەت مینای مەستی یار
قەترەی جە عەرەق، گوڵی فام ڕوخسار

عەننابی لەبان، شەربەتی لیمۊش
بە شەمعی دیدار باوەری بە جۊش

بە گەرمی ئەو شەمع بەیان نە قەوام
هەم دەفعی زەعفەن، هەم دەوای سەرسام

ماهیی سەقەنقور، سیم ساق ساف
میسقاڵێ جە موشک ئاهۊی خوتەن ناف

پەی دەردەداران هەر ئېدەن عیلاج
چۇب چینیینەن پەی سەردی میزاج

نوسخەی ئەی دەوا پەرێ ڕۊزگار
نیگاش بداران هەم دڵ، هەم دڵدار