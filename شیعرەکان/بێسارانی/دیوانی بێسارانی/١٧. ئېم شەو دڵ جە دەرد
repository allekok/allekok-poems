شاعیر: بێسارانی
کتێب: دیوانی بێسارانی
سەرناو: ئېم شەو دڵ جە دەرد
لەبارەی شیعر: هێنانە سەر ڕێنووسی هۆرامی: ئاکۆ مارانی

ئېم شەو دڵ جە دەرد ...
تا سوب سپی بی، هەر ناڵا جە دەرد

پەیوەست مەکېشاش هەناسانی سەرد
هەر سەنگ و ئاهەن، پەیش مەبی وە گەرد

واتم هەی دڵە، وەسەن وەس ناڵە
خەڵکان جە ناڵەی تۊشان شی زاڵە

واتش بۍ مروەت جە مەیل سەردەنی
چەنی نەناڵۇ، مەر بۍ دەردەنی؟

جەی وەرتەر قیبلەم، هەر شام، هەر سەحەر
مەنماناش باڵای نەمامی نەوبەر

ئیسە لېڵاوی ئەو نەدینمەن
جەو پەی ئاهی سەرد، زاری و شینمەن

ئیسە پەی دۇری قیبلەم مەناڵۇ
گەردی پا و پاڵاش وە مژە ماڵۇ

یە خەیلێ وەختەن لېم نادیارەن
نە شەو خاوم هەن، نە ڕۊم قەرارەن

کەسێ کە دۊستش نە پېوارش بۊ
چەنی بە شەو خاو، ڕۊ قەرارش بۊ؟

چۇن بېسارانی هەر کەس بۍ دڵ بۊ
چۇن باخچەی بۍ ئاو، دایم بۍ گوڵ بۊ