شاعیر: بێسارانی
کتێب: دیوانی بێسارانی
سەرناو: سېیای بۊ عەنبەر
لەبارەی شیعر: هێنانە سەر ڕێنووسی هۆرامی: ئاکۆ مارانی

سېیای بۊ عەنبەر...
دۇ دەستە جە زوڵف، سېیای بۊ عەنبەر

چەفت، چەمیدە، پڕ چینی، چەنبەر
بەرئامان جە بېخ شەوبەندی دڵبەر

وەختێ بای شەماڵ مەگنۊشان نەوەند
دەور مەدان نە دەور دائیرەی شەوبەند

جە تاوی هوجۇم بادی بۍ ئاهەنگ
دامانی شەوبەند مەگېران بە چەنگ

هەر وەخت جەوەندشان باد مەبۊ بەتاڵ
ئەودی پەخش مەبان نە دەورانی خاڵ

نەشیم وە گەردەن جەو زوڵفە تایێ
هەر تایێ لېم بی بە سەد بەڵایێ