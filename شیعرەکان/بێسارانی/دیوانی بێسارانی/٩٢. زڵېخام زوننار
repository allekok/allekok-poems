شاعیر: بێسارانی
کتێب: دیوانی بێسارانی
سەرناو: زڵېخام زوننار
لەبارەی شیعر: هێنانە سەر ڕێنووسی هۆرامی: ئاکۆ مارانی

زڵېخام زوننار...
پەرێ دینی تۊ، بەستەنم زوننار

بۍ خەوف جە تانەی ڕەقیب و ئەغیار
ها شیم نە مەزهەب تایفەی کوففار

چۇن شېخی سەنعان بەرشېیام جە دین
پۊشام خەرقەی کوفر، تەرسای بۍ ئایین

نەڕای دینی تۊ ها بەستم کەمەر
بەرشېیام جە دین خودا و پېغەمبەر

پەی چېش؟ پەی حەڵقەی زوڵفی پڕ چینت
تاریکیی کوففار، دەوری جەمینت

تا کە بواچان نەڕۇی سەرزەمین
کەسێ پەی کەسێ بەرشېیەن جە دین

هیچ نەدارۇن باک تۊم قبۇڵ کەردەن
هەر تۊم خەیاڵەن، تا وە ڕۊی مەردەن

وە گەر نە تۊ هیچ حاڵم نەزانی
بە وېنەی مەجنۇن داخ پېم مەنمانی

ئەوسا جەو دما وەسێتم خاکەن
تا مەرگ سامان دیدەم نمناکەن

تا ئەو ڕۊ خاکم بشۊ نە دیدە
ئەراگېڵی تۊم، لەب بەرگوزیدە