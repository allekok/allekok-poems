شاعیر: بێسارانی
کتێب: دیوانی بێسارانی
سەرناو: شیرین نیگایێ
لەبارەی شیعر: هێنانە سەر ڕێنووسی هۆرامی: ئاکۆ مارانی

شیرین نیگایێ...
کەرەم کەم مەکەر، جە نیم نیگایێ

جە پەی واتەی عام نە گشت جېگایێ
جایێ بۍ ڕەقیب، ئەویچ گا گایێ

تۊ تازە بەینی بەدکاران بۍ بەین
مەتەرسۇ وزات دۇر جە وەفا و بەین

نەکېشانت جەور بېکەسیی جارێ
بېوەفا مەبی بە یەک ئازارێ

جە بەڎ واتەشان خاتر گەرد مەبی
وېنەی بېمەیلان، مەیلان سەرد مەبی

فیدای نیگات بام با جە نېیان بۊ
نەبا واتەشان پېمان زیان بۊ