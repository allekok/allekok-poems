شاعیر: بێسارانی
کتێب: دیوانی بێسارانی
سەرناو: دڵ زەمینەوە
لەبارەی شیعر: هێنانە سەر ڕێنووسی هۆرامی: ئاکۆ مارانی

دڵ زەمینەوە... 
مەفڕیۊ مەدۊ وېش زەمینەوە

چۇن تیفلان ماچۊ، بەو گرینەوە
ئەو خاڵەم مەبۊ، بەو جەمینەوە

خاکی ڕۇی زەمین مەکەرۊ بە کۊ
مەکەرۊش بە سەر هەتا مەتاوۊ

بە زار مەناڵۊ، مەناڵۊ بە زار
زار زار وېنەی مورغ زەدەی هیجران بار

من واتم دڵە قنجە قنجە بای
بە نیشی ئەڵماس ژاراو ڕەنجە بای

خاڵی بە ڕوخسار زڵېخا چارەن
مانگی ڕۇی زەمین، نەقشی ستارەن

کۍ مەدۊ وە دەست چۇن تۊ گەدایێ؟ 
جە گەدا بەدتەر بۍ ڕەویە و ڕایێ

ئەبلە، مەکەرە خەیاڵانی خام
نمەیۊت وە دەست خاڵی دڵئارام

وېت مەدەر وە دەست خوردە خەت و خاڵ
خەیاڵ مەکەرۊت بە کۊگای زوخاڵ