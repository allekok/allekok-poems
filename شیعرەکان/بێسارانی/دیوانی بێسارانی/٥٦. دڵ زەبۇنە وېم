شاعیر: بێسارانی
کتێب: دیوانی بێسارانی
سەرناو: دڵ زەبۇنە وېم
لەبارەی شیعر: هێنانە سەر ڕێنووسی هۆرامی: ئاکۆ مارانی

دڵ زەبۇنە وېم... 
ڕەنگ زەرد و زایف، دڵ زەبۇنە وېم

نە چای بۍ ئامان، سەرنگۇنە وېم
ئاوارەی وڵات تەنجە و تۇنە وېم

تەن خەمیدەی بار، مەلامەتە وېم
شەرمەندەی ڕۊی حەشر قیامەتە وېم

یانەی دڵ سەیلات خەمان ڕەفتە وېم
کزەی جەرگ وە گۊش وۍ شنەفتە وېم

بە کۇرەی هیجران، دڵ جۊشیای وېم
بە باڵا کاڵای خەم پۊشیای وېم

گۊش کەڕ، زوان لاڵ، چەم بۍ نۇرە وېم
چۇن مەجنوون شەیدا جە لەیل دوورە وێم

یە گشت جە نەدین، دوور وڵاتە وېم
دۇریش، ڕەستاخېز عەرەساتە وېم