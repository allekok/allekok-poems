شاعیر: بێسارانی
کتێب: دیوانی بێسارانی
سەرناو: تا بە کەی نۊشۇ
لەبارەی شیعر: هێنانە سەر ڕێنووسی هۆرامی: ئاکۆ مارانی

تا بە کەی نۊشۇ ...
یا ڕەب جامی خەم، تا بە کەی نۊشۇ؟

تا کەی بە خەمین لۊنگی خەم پۊشۇ؟
تا کەی چۇن کۇرەی ئایر بجۊشۇ؟

تا کەی هەناسەم چۇن سېیا تەم بۊ؟
تا کەی کونجی دڵ خەزېنەی خەم بۊ؟

تا کەی کزەی دڵ بە ستېزە بۊ؟
تا کەی بەندی جەرگ، ڕېزە ڕېزە بۊ؟

تا کەی چەنی بەخت، بە دان بسازۇ؟
تا کەی وە مەرگم ئاوات بوازۇ؟

تا کەی بسۊچۇن، نەبۇن بە زۊخاڵ؟
تا کەی بېدېیان بکەرۇن بە ماڵ؟

ئینسافەن وەسەن، نیازمەندی دڵ
مازە وە حەسرەت، سەر بەرۇن وە گڵ