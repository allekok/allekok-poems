شاعیر: ئەخۆل
کتێب: دیوانی ئەخۆل
سەرناو: دیم پاچ لێ ئەدا کابرای کرێکار

دیم پاچ لێ ئەدا کابرای کرێکار
لە جێیەک دایک و سێ کورپەی نازدار

لە برسا مردوو خۆم دیم کە نێژران
ئێستاش بۆ پایەی هەیوان و تەلار

***

خوایە لە نەبوو بۆ هێناتمە بوون
وەکوو هێنامت بۆ کردمت زەبوون

ئەی بە زەبوونی مانم تا سەر بۆ؟ 
بۆ نامبەیتەوە ئارامگای نەبوون؟ 

***

ساقی مەوەستە زوو زوو بۆم بێنە
بۆ جام و دوو جام دڵم مەشکێنە

هەتا ئەتوانی نەختێ خێراتر
ڕیشەی هۆشیاریم لەبن دەربێنە

***

ساقی بۆم تێکە و بۆم تێکەرەوە
ژەنگ و خەمی دڵ بتوێنەرەوە

تروسکەی ڕاستی بخە چاوانم
دەماغی مردووم زیندوو کەرەوە

***

ساقی بە دەوری سەرتا خولەم بێت
هێندەم بۆ تێکە بکەومە بەر پێت

تۆ لە ئالامی دنیام بەدەرکە... ؟ 
با هەر بڵێن ئەخۆل شێتە شێت

***

زۆر وردبوومەوە بیرم کرد زیاتر
نەمدی لە دنیا جێگا وێرانتر

لە مەزادخانەی چەرخی چەپگەردا
نەمبینی لە مەرگ شتێک هەرزانتر