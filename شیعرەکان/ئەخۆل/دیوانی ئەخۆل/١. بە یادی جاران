شاعیر: ئەخۆل
کتێب: دیوانی ئەخۆل
سەرناو: بە یادی جاران

ئای چەن گرفتاری تۆم
جگەر بریناری تۆم
دڵبەستەی زناری تۆم

شۆخی و جوانی و لاوی تۆ
بۆ ژیانم بوو بە هۆ

دنیا تۆی تیا نەبینم
نابم دەربەستی ژینم

لەناو باخ و گوڵزارا
لە مێرگ و مێرغوزارا
لە هاوین و بەهارا

گەڕام ڕوانیم خوار و ژوور
لە نزیکی چ لە دوور... 

نەمدی وەک تۆ باڵا بەرز
وەک تۆ شووش و عەرعەر تەرز

قاسپەی کەوانی سەرکەل
ئاوازی قومریی و مەل
لەسەر ئەم چڵ و ئەو چڵ

ئەبیەم ئەم هەموو دەنگە
هەر چییەک نای و چەنگە

لەلای منی ڕەنجەڕۆ
ناگاتە «ئا»یەکی تۆ

گوڵاڵەی سوور و شەوبۆ
وەنەوشەی سەر لە ئەژنۆ
سفیدەی دەمی ئاسۆ

دیم و نەمدی، لەمانە
وەک تۆ ڕازاوە گیانە

شین و مۆر و زەرد و ئاڵ
چاو و گەردن، کوڵم و خاڵ

جوانیم کردە چەپکێ گوڵ
گوڵی ڕازاوە بە دڵ
لێم بژارد دڕک و چقڵ

خۆشم بوومە یەک بولبول
پێما ڕوانی گوڵا و گوڵ

کەچی لە و چەپکە جوانە
تاسەی تۆم نەشکا گیانە

ژیانی........ . 
ئەم دنیایە و سامانی
هەرزەکاری نەوجوانی

توخوا وەرە تا جوانین
ئەرکی پیری نازانین

با بیچێژین بێ زاری
تامی عەشق و دڵداری