شاعیر: ئەخۆل
کتێب: دیوانی ئەخۆل
سەرناو: بۆ یار

عالەم ئەیزانێ کە شێتی ڕوویی زیباتم وەرە
من کە سەرگەشتە و عەوداڵی چاوی شەهلاتم وەرە
ئاخ لە حاڵم گەر دەزانی چۆنە چۆن بۆ دیدەنیت
هێند پەرێشانم بە وێنەی زوڵفی تاتاتم وەرە

بێت و گەر بتکەم فەرامۆش لەتلەتی خەنجەر کرێم
ڕۆژی قیامەت بێ نسیبی جۆگەیی کەوسەر کرێم
گەر لە یادم چی سەعاتێک ونجری نەشتەر کرێم
تاکوو مردن دڵ پەشێو و شێت و شەیداتم وەرە

تۆ نەبی بۆ چیمە دنیا ئەم ژیانەم بۆ چییە؟ 
ناوی تۆی گەر پێ نەبەم ئەم زمانەم بۆ چییە؟ 
بۆچی نازانی کە ئەم ناڵە و فغانەم بۆ چییە؟ 
چونکە مەحروومی غوڵامی و عەبدی دەرگاتم وەرە

ڕوویەکم تێکە بەقوربان بەسیەتی حوزن و ئەلەم
هیچ لە تواناما نەماوە هەڵگرم سەرباری خەم
بەو دوو کوڵمی سوور و ئاڵی فیتنەئەنگێزت قەسەم
دڵ بە داخت وەکوو سیاهی خاڵی گۆناتم وەرە

گیانەکەم عومری جوانیم وا لە ڕیتا چوو بە با
پێنج و دوو ڕۆژم کە مابێ مەیخەرە ڕۆژی جەزا
بێنە لیوت بیمژم تاکوو نەمردووم توخوا
ڕۆژی مەحشەر با بزانن مەستی سەهباتم وەرە

بوومە بولبول بۆ گوڵی ڕووت پیشەمە گریان و شین
ڕۆژ و شەو ناڵینە ئیشم، دائیما مات و حەزین
شەو نییە بێ یادی باڵات سەر بنێمە سەر سەرین
چەشنی پەروانە لە دەوری ڕوویی لالاتم وەرە

وەرمەگێڕە ڕوویی نازت زامەکەم ئەکولێتەوە
شووشەیی عومرم بە بەردی هیجر و خەم ئەشکێتەوە
تیری موژگانت بهاوە و بمکوژە ببڕێتەوە
با بزانن من شەهیدی بەژن و باڵاتم وەرە