شاعیر: ئەخۆل
کتێب: دیوانی ئەخۆل
سەرناو: ئەگریم بەکوڵ بە زارەوە بە جەرگی داغدارەوە
لەبارەی شیعر: پێنج خشتەکی لەسەر غەزەڵێکی مامۆستا زێوەر

ئەگریم بەکوڵ بە زارەوە، بە جەرگی داغدارەوە
وەک بولبولی بەری بەیان بە باغ و جویبارەوە
بۆ شەونمی گوڵی ئەمەل بە لێو و کوڵمی یارەوە
«تکانی ئابڕوی چەمەن بە ڕویی لالەزارەوە
شکانی نرخی نەستەرەن بە زوڵفی حشکبارەوە»

ئەی سروەکەی دەمی سەحەر بڵێ بە یار لەپاش سەلام
گەر بچمە بەزمی خوسرەویش بۆ من نییە سود و مەرام
سەرخۆشی چاوەکەی ئەوم نەک مەستی بادە و مەدام
«چمە لەمەی، لەنەی، لە جام، ئەگەر بەلەنجە بێتە لام
بە ڕوویی ئابدارەوە... بە چاوی پڕخومارەوە»

با دامبنێن لەسەر تەخت لە لالەزاری ئیرەما
ساقی هەموو غیلمان و مۆر بادەش لەناو جامی جەما
ئاواتی تۆ هەر باقییە لە توێی دەروون و سینەما
«عەرەق نییە لە عالەما کە لابەرێ لە دڵ غەما
جگە لە قەترە عارەقێ لە ڕووت کە دێتە خوارەوە»

تا کەی لە دەس گەردوونی دون هەر گریە بێ نسیبی من
ڕەحمێ بکە بە حاڵەکەم ئەی شۆخی دڵ فریبی من
وا چاوەڕێیە پڕ لە غەم دڵەی وێڵ و غەریبی من
«نیگارەکەی حەبیبی من، ئەزیزەکەی تەبیبی من
با شەقبەرێ ڕەقیبی من وەرە بەسەد ویقارەوە»

نەک هەر بە تەنیا شوورەیی بە ملکەچی و خەجیلەوە
خەمین بە نیرگس و گوڵ بە مێخەک و سمێڵەوە
شەوبۆ بە بۆن و شەونمی لالە بە داخی دڵیەوە
«فیدایی خەد و قەدی تۆ چەمەن بە فەوجی گوڵیەوە
بە بلبل و چڵیەوە... بە قومریی و هوزارەوە... .»

هەر تۆم ببێ لە عالەما ئیتر چیمە لە جاه و فەڕ
قوربانی یەک تەبەسومت یاقوت و ئەڵماس و گەوهەر
پێناوی لار و لەنجەکەت ژیان و ماڵ و گیان و سەر
«فیدایی زوڵفی عەنبەرت هەموو وڵاتی گوڵ عومەر
بە عەرد و بەرد و دارەوە بە ئاوی سەرچنارەوە»

بۆ وەسفی تۆ ئەوەند ئەڵێم لە عالەما کە نادری
بە عیشوەتر بە غەمزەتر لە حۆری شۆخ و شەنگتری
لەگەڵ زێوەر هەر چیم کە وت لەوەش گەلێ باڵاتری
«ئەمن گیانمە ئەنوەری فنوونی شیعر و شاعری
ئەتۆ گەیانتە سامری بە چاوی سحرکارەوە»

تکاندی ئابڕووی چەمەن بە ڕوویی ئابدارەوە
شکاندی نرخی نەستەرەن بە زولفی موشکبارەوە

چمە لە مەی لە نەی لە جام، ئەگەر بە لەنجە بێتە لام
بە ڕوویی تابدارەوە، بە چاوی پڕخومارەوە

عەرەق نییە لە عالەما، کە لابەرێ لە دڵ غەما
جگە لە قەترەئارەقێ لە ڕووت کە دێتە خوارەوە

نیشاتی من جەماڵی تۆ، بەراتی من ویساڵی تۆ
خەیاڵی من لە خاڵی تۆ بە عیشوە لێم مەشارەوە

عەزیزەکەی حەبیبی من، نیگارەکەی تەبیبی من
کە شەق بەرێ ڕەقیبی من، وەرە بە سەد ویقارەوە

فیدایی خەدد و قەددی تۆ چەمەن بە فەوجی گوڵیەوە
بە بولبول و بە چڵیەوە، بە قومری و هوزارەوە

فەرەنگڕووی زەنگموو، عەجەمسیاق و ڕووسخوو
ئەناسرێ کە کوردە زوو بە پێچی لار و خوارەوە

نیساری زولفی عەنبەری هەموو وڵاتی گوڵعومەر
بە عەرد و بەرد و دارەوە، بە ئاوی سەرچنارەوە

ئەمن گەیاندمە ئەنوەری فنوونی شیعر و شاعیری
ئەتۆ گەیانتە سامیری بە چاوی سیحرکارەوە

«زێوەر»