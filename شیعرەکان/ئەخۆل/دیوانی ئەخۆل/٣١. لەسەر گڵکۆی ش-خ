شاعیر: ئەخۆل
کتێب: دیوانی ئەخۆل
سەرناو: لەسەر گڵکۆی ش-خ

لە ئەوجی خۆشەویستی و شادی و ژێر سایەی مناڵانم
لە باخی پڕ گوڵی جوانی و لە ماڵی پڕ لە سامانم

لەسەر لوتکەی ژیانمدا لە ناوەختا ئەجەل وەک با
لەپڕ هات و بەبێ وەعدە قەڵای ئاواتی ڕوخانم

***

هێندە خۆشەویست بووی لەم دنیایەیا
دڵ ئارامگات بوو وێنەت بێ هەمتا

شایستەی کام گوڵ بۆنخۆش و جوانە؟
پەخشانی بێ بەسەر گڵکۆی تازەتا

***

ژیانم بردە سەر خوایە بە شادی بێ و ئەگەر غەمگین
بەڵام هەر ڕوو لە قاپیت بووم بە ئیمانێکی پۆڵایین

ئەوا ڕووم کردە دیوانت لە دوا قۆناغی دنیادا
هیوام هەر خۆتە بمبەخشە بە لوتفی خۆت ئەڵێم ئامین