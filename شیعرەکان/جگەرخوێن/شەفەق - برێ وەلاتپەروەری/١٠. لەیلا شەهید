شاعیر: جگەرخوێن
کتێب: شەفەق - برێ وەلاتپەروەری
سەرناو: لەیلا شەهید

شێر، شێرە، مێرە یان ژنە
نیشان ب دەست، لەیلا منە
پۆلایە دل وەک ئاسنە
لەیلا کییە؟ 
لەیلا ژنە. 
لەیلا منە. 
لەیلا منە... 
لەیلا منە، لەیلا وەلێت
وێ دل ل من کر ئار و پێت
مزگین ل کورد رۆژا مە تێت
دژمن ژ ترسان مایە شێت
لەیلا کییە؟ 
لەیلا ژنە. 
لەیلا منە. 
لەیلا منە... 
ستێر ژ ئەزمان هاتە خوار
زەر بوون ل من باغ و بهار
رابن ژ خەو ئەی خوەندەوار! 
تەڤ مێر و ژن ببنە شیار. 
لەیلا کییە؟ 
لەیلا ژنە. 
لەیلا منە. 
لەیلا منە... 
داسەر تە تاجا ئەردەشێر
ناڤێ تە دنڤیسم ب زێر
ژن نوو دبن وەک شێر و مێر
لەیلا کییە؟ 
لەیلا ژنە. 
لەیلا منە. 
لەیلا منە... 
لەیلا کەچا میت و مەدا
جانێ خوە دا د بەر مە دا
بژین هەچی کۆ جانفدا
خوەش بن ژ تە ژار و گەدا
لەیلا کییە؟ 
لەیلا ژنە. 
لەیلا منە. 
لەیلا منە... 
لەیلا دەلال و پر چەلەنگ
لەیلا جوان و شۆخ و شەنگ
خوە دایە کوشتن وەک پلەنگ
شێرە ل ناڤ کورد دایە دەنگ
لەیلا کییە؟ 
لەیلا ژنە. 
لەیلا منە. 
لەیلا منە... 
لەیلا چراغا شەڤرەشە
وێ روو ل کوردان کر گەشە
کوشتن ب مە کوردان خوەشە
زۆرداری ئیدی نامەشە
لەیلا کییە؟ 
لەیلا ژنە. 
لەیلا منە. 
لەیلا منە... 
ب وێ ل کورد رۆن بوویە شەڤ
ژن بوونە وەک لەیلا مە تەڤ
ئیدی نەما هێژایە رەڤ
ئەی کورد دە دەستان بدنە هەڤ! 
لەیلا کییە؟ 
لەیلا ژنە. 
لەیلا منە. 
لەیلا منە... 
دڤێم ل پەی تە بێم ئەژی
چ بکم ب ڤێ ژینا رژی؟ 
خوینێ نەرێژی ناپژی
لەیلا بژی، لەیلا بژی! 
لەیلا کییە؟ 
لەیلا ژنە. 
لەیلا منە. 
لەیلا منە... 
پر شەرمە ئەی خۆرتێ جوان! 
کەچ بێنە کوشتن پەهلەوان
ون ژی تەماشا کن ل وان
روومەت چییە ئەی خوەندەوان؟ 
لەیلا کییە؟ 
لەیلا ژنە. 
لەیلا منە. 
لەیلا منە... 
ئێریش بکن رەنگێ زیا
زوو دەرکەڤن ژۆرێن چیا
بگرن ل بەر دژمن ریا
کا: هۆر و میت و میدیا؟ 
لەیلا کییە؟ 
لەیلا ژنە. 
لەیلا منە. 
لەیلا منە... 
لەیلا بژی، سەد ئافەرین
ژ بۆ مە بوویە ئۆل و دین
دیسا ل من دەربوون برین
هەتتا جگەر من بوویە خوین
لەیلا کییە؟ 
لەیلا ژنە. 
لەیلا منە. 
لەیلا منە...