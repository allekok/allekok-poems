شاعیر: جگەرخوێن
کتێب: شەفەق - برێ وەلاتپەروەری
سەرناو: ئەی فەلەک

ئەی فەلەک، کا ئەو سەرا و برج و قووناخێ دمن؟ 
کا رەز و بۆستان و دار و کانی ئەو باخێ دمن؟ 

چیچەک و نێرگز هەرشتن، تەڤ ژ بینا سۆر گولان
سورپەری نایێن سەمایێ، کانی قۆزاخێ دمن؟ 

قەب قەب و دەنگێ کەوان نایێن ل سەر لات و چیان
کوورە کوورە رەنگێ بوومان نالەیا زاخێ دمن

سەر ب زێر و چۆخ ب سورمە دەست ل بەر، روو نالەنال
دێ ب کێ خوەش بن د دلدە، ئەڤ کەی و داخێ دمن؟ 

بلبلێ مالک خەراب هەردەم ب هەوار و گری
خوەش ل سەر سۆرگول دنالین بوونە ئۆرتاخێ دمن

قومریان سەد رەنگە ئاواز وان ژ دەردێ نێرگیزان
بووم ل سەر کۆخ و کەلات و قەسر و چارداخێ دمن

دژمنێ زۆردەست و زانا تەڤ وەلات گرتن ب زۆر
ئەردەلان و شەهرەزوور و شاخ و کوردداخێ دمن

کوردێ گەرناس کو شکاندن تیپ و کۆمێن ئنگلیز
کەتنە بندەستێ نەیاران بوونە ئالتاخێ دمن! ؟ 

دژمنێ ملەت د ئیرۆ بوونە رێبەر بۆ وەلات
ئێن ب خاپان ئەم دخوارن بوونە ئۆجاخێ دمن! ؟ 

ما گەلۆ کەڤنەپەرەستم؟ نا، نە راستە ئەزبەنی! 
لێ دخوازم زوو شیاربن دۆست و هەڤچاخێ دمن

ئەز جگەرخوینم ل سەر ڤێ پاشدەمەینا وەلات
رەنگێ ئەفیۆن تێن فرۆتن رست و ئەڤ خاخێ دمن...