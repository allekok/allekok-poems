شاعیر: جگەرخوێن
کتێب: شەفەق - برێ وەلاتپەروەری
سەرناو: فداکارێ وەلاتم

ئەرێ دایێ مەترسە ڤامە هاتم! 
وەکی رۆژم نها ڤامە هلاتم! 

ژ بۆ کۆ تە ژ دەست دژمن دەرێنم
وەکی زاب و فەراتم، کێفراتم

دخوازم دەرکەڤم شاخ و زناران
ل بەر دژمن وەکی لات و کەلاتم

ژ من دژمن دترسی، پر دپرسی
کو ئەز هاتم وەکی زاب و فەراتم

ددم بەر خوە هەمی سەرمایەداران
وەکی شاپم د سیپانێ خەلاتم

ژ دۆستانرە هەمی پەرتاڤ و رۆناک
ژ دژمنرە وەکی ئارم، شەواتم

ژ بۆ ژار و بەلەنگازان بهارم
ژ بۆ هار و نەیاران ئەز شباتم

ل تاریخێ بنێرن ئەز کوسامە؟ 
خوەدی ئەیوان و برج و پووت و لاتم

ئەڤم ئەز، لێ د بن دەستێ نەیاران
ئەگەر رۆکێ ژ خەو رابم دو قاتم

ل بەر پۆزێ نەیاران خورتەمێرم
جگەرخوینم، فداکارێ وەلاتم