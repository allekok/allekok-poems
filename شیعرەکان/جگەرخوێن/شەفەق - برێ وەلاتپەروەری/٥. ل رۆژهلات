شاعیر: جگەرخوێن
کتێب: شەفەق - برێ وەلاتپەروەری
سەرناو: ل رۆژهلات

شەڤ رەش و تاری، باهۆز و باندەڤ
ناکەڤی دەست مە: نە رازان نە رەڤ

هەورێن رێزانی تاری و گران
بەرفێ بباری، یان گولەباران؟ 

ئەو رەشهەوراڤن کەڤنەپەرەستی
تێنن بیرا من دیلی، بندەستی

دار بکەڤی دەست مرۆڤێن خوینخوار
دیسا دمێنن برچی و هەژار

کارێ مە دبی ڤەشارتن و رەڤ
تاڤێ نابێنن ب رۆژێ ئەم تەڤ

تێنن بەر چاڤان دژوون و لێدان
شەماق و قامچی، کاوچووک و زندان

پێلێن زۆردەستی وەک لەهی و چەم
خوە بەردن سەر مە خوم خوم و لەم لەم

د بەر خوە دبن بیر و سەربەستی
پاشڤە دشکێنن نووژەنپەرەستی

تێن پەرچقاندن تەڤ دەستوور و رست
راسەری مە تێن ئەڤ کەڤنەپرست

بەندا ئازادی ل خوە ناپرسی
بەلکی ئەز شاشم، ژ وان ناترسی

تاریخ و ئابۆر، هەردو د گەل مە
ئەگەر بترسن ژ بۆ مە شەرمە

بادیهەوانە ئەڤ تاڤ و باهۆز
ئەگەر ئەم رابن هەمی دبن تۆز

ڤانە، شیاربوون جۆتار و کارکەر
دژمن تێشێنن بێ جەنگ و بێ شەر

چقاس بمێنی ئەڤ جهان بێ دەنگ
بێ شەر، بێ کوشتن، بێ هالان و جەنگ

ئەم هەر دچن پێش، دژمن دچن پاش
بێ ئاڤ دگەرن ئەڤ دۆلاب و ئاش

سەرمایەپەرەست، تەڤ تۆپ تاڤێژن
نابێنن ئیرۆ چاوان سەرگێژن؟ ! 

ئەو چ تالان و چ جەنگ و پەڤچوون
بلا خوەش بکن هەمی جی و شوون

هەمی ئەم مرۆڤ ببن وەک برا
جی نەدن دزا، رێ نەدن گورا

جهان خوەش بکن تەڤ باخ و بهشت
نە شوور، نە خەنجەر، نە دەف و نە خشت

کەسەک نەمێنی وەک من دلبرین
ئەڤ دنیا خوەشە، دنیا جگەرخوین