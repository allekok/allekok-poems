شاعیر: جگەرخوێن
کتێب: شەفەق - برێ وەلاتپەروەری
سەرناو: پۆرت و شیرەت

هەلا وەرە، هەلا وەرە! 
ژ بۆ تە بێژم ئەشکەرە. 

ئەم بوون چەرا هرچ و گورا
بوون ئالفێ گا و کەرا

هەلا وەرە، هەلا وەرە! 
ژ بۆ تە بێژم ئەشکەرە. 

هەڤال ببن تەڤ مارکسی
باوەر مەبن ب هیچ کەسی

ب پێشدە گەرناس و شیار
ئێریش بکن سێنجا نەیار

هەلا وەرە، هەلا وەرە! 
ژ بۆ تە بێژم ئەشکەرە. 

ون کۆم بکن زێر و پەرا
زوو چێ بکن سەرلەشکەرا

هەلا وەرە، هەلا وەرە! 
ژ بۆ تە بێژم ئەشکەرە. 

کورد پەرچە پەرچە چەند کەری
دۆزا خوە نابن تا سەری

کۆلە د بن دەستێ نەیار
چاوا ببم ژێ هێڤیدار؟ 

هەلا وەرە، هەلا وەرە! 
ژ بۆ تە بێژم ئەشکەرە

دڤێم شیاربن هەی هەڤال! 
بدن د ڤێ رێ جان و مال

ل سەر چیان شەپال و شێر
ئێریش بکن ل ژۆر و ژێر

هەلا وەرە، هەلا وەرە! 
ژ بۆ تە بێژم ئەشکەرە. 

ئەگەر وەسان چەند پەرچە بن، 
دێ تم د بن زۆرێ دەبن

گەر ئەم نەبن یەک پەرچە ئار
گوه نادی دەنگێ من نەیار

هەلا وەرە، هەلا وەرە! 
ژ بۆ تە بێژم ئەشکەرە. 

لێ مارکسی نابی دوبن
گەرناس د بندە رادبن

دەستان بدن هەڤ ببنە یەک
ئێریش بکن دژمن ب چەک

هەلا وەرە، هەلا وەرە! 
ژ بۆ تە بێژم ئەشکەرە. 

ببن فداکارێن وەلێت
ژ خوە بکن شەرم و فەهێت

ئێریش بکن دژمن ب شەر
گاڤا شکەست ون بدنە سەر

هەلا وەرە، هەلا وەرە! 
ژ بۆ تە بێژم ئەشکەرە. 

هەر وەک ڤیەتنام شەر بکن
دژمن ژ هەڤ کەر کەر بکن

دۆستێن مەنە تەڤ مارکسی
تورک و عەرەب و فارسی

هەلا وەرە، هەلا وەرە! 
ژ بۆ تە بێژم ئەشکەرە. 

هەڤسار مەدن دەست بۆرجەواز
مەبن چەرا هرچ و بەراز

جۆتار و هەرچی دەست قرێژ
ئەم تەڤ برانە هێ ژ مێژ

هەلا وەرە، هەلا وەرە! 
ژ بۆ تە بێژم ئەشکەرە. 

وەلات بخوازن راست و چەپ
تورک و عەجەم، کورد و عەرەب

دەستان هەمی ئەم بدنە هەڤ
لێ نەبتەنێ بێژن ب دەڤ

هەلا وەرە، هەلا وەرە! 
ژ بۆ تە بێژم ئەشکەرە. 

هەر یەک د ناڤ قادا خوەدا
دەست بدنە هەڤ ژار و گەدا

هەرچی هەڤالێن کۆلەدار
ژ بۆ مە ئەو هەردەم نەیار

هەلا وەرە، هەلا وەرە! 
ژ بۆ تە بێژم ئەشکەرە

چەند سالە ئەڤ قیر و هەوار
جارەک ژ خەو نابن شیار؟ 

ئیرۆ شیاربوونە ژ خەو
دیسا دبن وەک چێلەکەو

هەلا وەرە، هەلا وەرە! 
ژ بۆ تە بێژم ئەشکەرە. 

شاه و بەگ و ئاغا نەیار
دۆست و هەڤالێن کۆلەدار

شێخ و مەلایێن سەختەچی
ئەم کرنە «سۆفی» و «حەجی»

هەلا وەرە، هەلا وەرە! 
ژ بۆ تە بێژم ئەشکەرە

دەست بدنە هەڤ تەڤ مێر و ژن
خۆرت و کەچ و بچووک، مەزن

ئەم تەڤ ژ ڤێ بەرپرسیار
بەسن ژ خەو رابن شیار

هەلا وەرە، هەلا وەرە! 
ژ بۆ تە بێژم ئەشکەرە

جهان هێژی بوون دوبەند
وان دانە مل گورز و کەمەند

بەندەک ل ژۆر و یەک ل ژێر
بەندەک ب خوین و یەک ب زێر

هەلا وەرە، هەلا وەرە! 
ژ بۆ تە بێژم ئەشکەرە

شێر شێرە، ژن بی یان ژی مێر
ناڤێ تەڤان دانینە شێر

گاڤا کو تێ دەنگێ پلنگ
دەستێ مە ناچی سەر تڤنگ

هەلا وەرە، هەلا وەرە! 
ژ بۆ تە بێژم ئەشکەرە

خووشکێ تو ژی هینبە شەرا
زوو ناس بکە دەرب و بەرا

وەک مێر تو کاری شەر بکی
دژمن ژ هەڤ کەر کەر بکی

هەلا وەرە، هەلا وەرە! 
ژ بۆ تە بێژم ئەشکەرە

بەندا مە گەرناس، خورتەمێر
لێ تەڤ نەزان و تەڤ نەکێر

بێ زێر دبن دەستێ نەیار
تا کەنگی ئەم نابن شیار؟ 

هەلا وەرە، هەلا وەرە! 
ژ بۆ تە بێژم ئەشکەرە

هەڤال شیار بە، رێ بزان
دوور کەڤ ژ دەستێن ڤان دزان

هەلا وەرە، هەلا وەرە! 
ژ بۆ تە بێژم ئەشکەرە

جۆتار و کارکار، خوەندەوار
تەڤ ببنە یەک ئەم دۆست و یار

گەرناسی کاری شەر بکی
دژمن ژ هەڤ کەر کەر بکی

هەلا وەرە، هەلا وەرە! 
ژ بۆ تە بێژم ئەشکەرە

ئەڤ پەرچە بوون نەژبەر خوە تێ
گایێ زەخەل ناچی خەتێ

بارێ گران، کەر ناچی بەر
سەیدا ژ بەر خوون بوو جگەر

هەلا وەرە، هەلا وەرە! 
ژ بۆ تە بێژم ئەشکەرە

کوردێن ژ زاگرۆس و کەپەر
چاوا بترسن ئەو ژ شەر؟ 

گوه مەدنە ڤان شێخ و بەگا
چاڤ سۆر دبن وەک جۆنەگا

هەلا وەرە، هەلا وەرە! 
ژ بۆ تە بێژم ئەشکەرە

هاویر ببۆرن وەک بەران
پیکۆل بکن ل هەر دەران

ترسێ بخن جەرگێ نەیار
هەم خوونڤەخار و کۆلەدار

هەلا وەرا، هەلا وەرا
سەیدا جگەرخوین بوو برا!