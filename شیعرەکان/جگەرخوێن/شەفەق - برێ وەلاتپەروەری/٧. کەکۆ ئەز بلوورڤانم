شاعیر: جگەرخوێن
کتێب: شەفەق - برێ وەلاتپەروەری
سەرناو: کەکۆ ئەز بلوورڤانم

کەکۆ ئەز بلوورڤانم
ب هەر تشتی دزانم

چیان تێنم گۆڤەندێ
بەرخێ میژۆ د بەندێ

هرچ و هۆڤ و دار و بەر
لۆتان ددن تەڤ ل بەر

ئەڤ ماسییێن دەریا رەش
ب بلوورا م سەرخوەش

وەلات تژی بوون ژ دەنگ
تێن دیلانێ شۆخ و شەنگ

کەکۆ ئەز بلوورڤانم
ئەز شڤان و گاڤانم

روونشتیمە بن دارێ
ددم پەسنێ بهارێ

دەنگێ سازا من زیزە
داربلوورا من گویزە

ئەز پف دکم بلوورێ
دل ئاگرە دکوورێ

شیار بوونە راست و چەپ
تورک و تاچیک و عەرەب

ڤەخواریە مە ئەڤ دورد
ژ بۆ شیار بکم کورد

لێ ئەز چ بکم رانابی؟ 
نزانم وێ چاوا بی؟ 

نزام کەرە ژان ژی کەر؟ 
ئەز ب گورزان تێمە سەر

سەری هشکە وەک کەڤر
دڤێ بشکێ ب بڤر

دڤێ گورزان دەینم سەر
یان ژی ژێرە بێژم هەر

دژمن دێوێ خوینڤەخوار
وەلات کریە تارومار

هرچ کەتییە ناڤا رەز
ل من بوویە لەز و بەز

دکم هەوار و گازی
ب ڤی دەنگی، ڤی سازی

کەس گوه نادی سازا من
قیرقیر و گازگازا من

کوردنۆ هەمی ببنە یەک
دەست باڤێژن گورز و چەک

وەرن شەرێ هرچ و دێو
بپارێزن مال و مێو

ژ ڤی بەختێ منێ رەش
ئەز نەخوەش و ئەو نەخوەش

بێ خوەدینە رەز و مال
ئەزێ چ بکم پیر و کال

رەزێ منە ژ کەرکووش
دژمن خوار و مایە پووش

دکم قێرین و گازی
دلێ من وەر دخوازی

ئەز پێوانم بلوورڤان
نە مێرکوژم، دلۆڤان

ب گوڤگوڤ و ب نالین
کورد رانابی جەگەرخوین!