شاعیر: عەبدوڵڵا گۆران
کتێب: لە کۆڕی خەباتا
سەرناو: شۆڕشگێڕ
لەبارەی شیعر: بە بۆنەی ١٤ی تەمووزەوە

بۆ ئێجگاری سارد بووەوە و دای دا چۆک، 
کەڵبە کەوتووی بێ نینۆک
لە کاتێکا لەناو خوێنا ئەگەوزا، 
خزمەکانی لە تاریکیی ژێر ئەرزا
دەستیان کرد بە چپەچپ: 

«ئاغا» ئەیوت: گاجووت قووت دان کردی خپ! 
بە دەم بینی لەرزینەوە سەر؛ جاسووس، 
دای لە ڕان دەستی ئەفسووس، 
وتی: ئەوەی کوشتی - یاران! - نووستن بوو، 
بێ ئاگایی لە خشەی پێی دوژمن بوو! 

کەللەیەکی ژێر مێزەر، 
بزنە ڕیشەی سابرێنانە مرقێنەر، 
وتی: ئەوەی کوشتی حەرام خواردن بوو، 
بۆ خوا خێر نەکردن بوو! 

ورگنێکی کۆنە حاکم هاتە ڕوو، 
وتی: «گەورە»دز بوو، بۆیە زوو تیاچوو! 

سەرەک پۆلیس، بە سرکە، 
پێشانی دا کە چاو بۆ کوێر بەکەڵکە... 
کوێر نەبوایە نەئەمرد! 

بازرگان دەستی پێ کرد، 
وتی: گەورەم، هەر تەماعی زۆر کوشتی، 
تەماع دای لە ئەرز پشتی! 

سەرپزیشکی تایەبەتیش هاتە دەنگ، 
وتی: بەڕاست، هۆی مردنی پەنگ بوو پەنگ: 
کێمی سفلیس گەییشتبووە ناو جەرگی
دەرمان نەما ڕۆژێک دواتر خا مەرگی! 

- شەل نەبوایە ڕای ئەکرد، 
بە قەڵا پەنای ئەبرد! 

- پۆکەر کوشتی! 
- ڕایسس کوشتی! 
- نەء، وێسکی: 
بوو بە گڕی ئاگر و چووە ئێسکی! 

لە پشتەوە شەپقەزلێک وەستابوو، 
«ئەو چاوزەقە دزی نەوت و خورما بوو!»
ڕووی هاوخەمیی گێڕا بە خزمانا گشت، 
وتی: هەی داخ! نازانن کێ گەورەی کوشت؟ 

یاساوڵە کەتەکەی ژێر ئاڵای سوور
کە چەقیوە وەک میل لەسەر ئاسۆی دوور

ئەو تەقەی کرد و کوشتی، 
ئەم خوێنە هەر ئەو ڕشتی! 

کەڵبەکەوتوو کە درابوو بە ئەرزا، 
لە ناو خوێنا تلێکی تریش گەوزا
بە هەناسەی ساردەوە ئەیوت: مردم... 
زۆر بایی بووم، بایی بوون وای لێ کردم! 

***
لە لێشاوی کۆبوونەوەی گەل، یەک دەنگ
وتی: سەرباز - بژی! - کوشتی بە تفەنگ
سەربازی لاو، ڕۆڵەی دڵسۆز و ئازا
بەرەو ڕووی گەل بە گوڕ پەنجەی ڕاکێشا: 
- من نیم، ئەوە، هەر خۆیەتی کۆڵ نەدەر، 
کۆنەڕووخێن، بنیاتی تازە دانەر!