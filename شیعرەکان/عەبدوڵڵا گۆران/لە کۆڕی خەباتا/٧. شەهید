شاعیر: عەبدوڵڵا گۆران
کتێب: لە کۆڕی خەباتا
سەرناو: شەهید
لەبارەی شیعر: بە یادی شەشی ئەیلوول، شەڕی بەردەرکی سەراوە

هەزار و نۆسەد و سی بوو، شەشی ئەیلوول کە ڕۆژ هەڵهات: 
غریوی ویستنی حەق کەوتە ناو شاری سلێمانی؛ 

«هەڵۆبەگ» ئەو جوانەی پڕ دڵی بوو بۆ وەتەن ئاوات، 
لە پێش جەمعێکەوە تا بەرسەرا ڕووی هەڵمەتی هانی. 

***

لەگەڵ یارانی ئەیوت: «ئەی حوکوومەت! تا نەکەی تەسبیت
حوقووقی کوردەواری، نایەوێ کورد نینتیخاباتت؛ 

ئەوانەی بانگ کران و تۆ بە قووەت دەوریان ئەگریت: 
دەنی و قازانج پەرستن، هیچ نەبێ پێیان موبالاتت! 

***

ئەوانە کەی لە میللەت بوون هەتا تەمسیلی ڕەئیی کەن؟»
حوکوومەت! ئێمە کوردین، وا ئەڵێین: «نامانەوێ نوواب

کە داوێنی غەرەز بگرن بە هەردوو دەست، وەتەن بەردەن! 
نەکەی، مەشرووع نییە، دەرکە لە سەر سەودایی ئینتیخاب...»

***

ئەمە جوملەی قسە و ئامالی یارانی هەڵۆبەگ بوو، 
نە نامەشرووعیی تیا بوو، نە تەجاوز بوو بە ئەمنییەت... 

کەچی عەسکەر بە مەترالیۆزەوە بۆ قەتڵی عام دەرچوو؛ 
درایە بەر شەقەی شەستیر ڕجا و ئامالی میللییەت! 

***

شەقەی شەستیر و قرچەی دەستڕێژ و هەڵمەتی سونگی
بە خوێنی کوردی بێ تاوان شەپۆلی خستە سەر جادە: 

نەما جوانێ کە سونگی نەیسمیبێ سەد کەڕەت سنگی، 
نەما پیرێ لە ڕیزی گوللە بووبێ قەلبی ئازادە! 

***

هەڵۆبەگ گوللەیی ئەووەڵ لە ڕانی دا، دووەم دەستی: 
کە خۆی و قەومەکەی وا دی، بە چەشنی شێر نرکانی، 

پەلاماری کە دا بۆ زابتێ: یەک زللە خپ خستی، 
دەمانچەی سەنگ لە دەستی و ئاگری دا تا وەکوو توانی... 

***

بەڵام فیشەک نەما، هەر زابت و یەک دوو نەفەر کەوتن... 
لەپاشا عەسکەریش دەستڕێژی لێ کرد و بە لادا هات؛ 

لەسەر دەریایی خوێن بوو کەشتییی عومری بەرەو مردن
ئەچوو، ئەیوت: خواحافیز، ئەوا ئەمرم وەتەن، هەیهات! 

***

لە باوەشتا پشووی عومرم نەدی تاوێ بە سەربەستی، 
هەتا مردن زڕەی زنجیری دیلی بوو لە گەردنما، 

ژیانم عار و زیللەت بوو لە ژێر پێڵاوی دوشمنما، 
بە خوێن بێ و گڵ هەڵیلووشێ، کەوابێ، هەیکەلی هەستی! ... 

***

خواکەی بولبولی باغی سەرا! هەرچەندە پاییزە، 
بە خوێنی خۆم گوڵت بۆ ئاو ئەدەم، سا بۆم بلاوێنە! 

لەگەڵ ئەو جوانە پاکانەی لە دەورم مەیتیان ڕیزە
لە خوێنا وێنەشێواوین، بە دایکمان بناسێنە! 

***

بڵێ بەو بووکی تازەی یەک شەوەم گەر هاتە سەر نەعشم، 
نەڵێ خۆی بۆ وەتەن کوشت و لە ڕێی عەشقی منا نەژیا

وەزیفەم بوو لە پێناوی وڵاتێکا سەرم بەخشم: 
کە تۆی پەروەردە کرد بۆ من لە داوێنی چیا و کەژیا! 

ئەگەر خوای گەورە بەخشیی پێت هەتیوێ، پێی بڵێ: ڕۆڵە
لە من فرمێسکی ویست باوکت، لە توش داوا ئەکا تۆڵە!