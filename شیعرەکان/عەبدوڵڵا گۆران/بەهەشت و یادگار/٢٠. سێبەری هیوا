شاعیر: عەبدوڵڵا گۆران
کتێب: بەهەشت و یادگار
سەرناو: سێبەری هیوا

تەسادوفەن کە جوانیت، جەمالی بێ وێنەت
بەرامبەری نەزەرم ناگەهان تەجەسسومی کرد
لەبەر ئەوەی بەشەرێکم زەبوونی دڵ، هەڵبەت
حەقم بوو پەردەیی شەرم و حەیام دڕی، لام برد! 

بڕیمە نەخشی جەمالت، بەبێ حەزەر لە قسەت
لە هەردوو چاوەوە نووکی بڵێسەیی سەودا
لە وردترینی دەمارم وەکوو پزیسک پژا
تەحەسسوساتی دڵێکی پەرۆش بۆ ئافرەت! 

بەجۆش و کوڵ، هەیەجان وا موازەنەی تێک دام
هەموو مەراکیزی حیسسم مەزەننە کەوتە غەڵەت: 
کە دیم لە چاوی بەڵەکتا تەلەمموعاتی غەرام
وەکوو بریسکە بریسکی نجوومی شەو دەرکەوت

کە نیوە زەردەخەنەی ناز و عیشوەیی گەرمت
بە درزی لەعلەوە گرتی خەتێکی مرواری
کە هاتە گوێمەوە دەنگت بە نەغمەیی نەرمت
وتت: چ مفتە تەماشا بە نرخی بێعاری!