شاعیر: عەبدوڵڵا گۆران
کتێب: بەهەشت و یادگار
سەرناو: ژن

ژنە کە جیلوەیی حوسنی بە عیشق ئەکا پەرواز
ژنە کە قووەت ئەخاتە خەیاڵی ڕەقس ئەنگیز
ژنە مووەللیدی عیشق و ژنیشە عیشق نەواز
ژنە کە تاری ڕوبابی حەیات ئەکا تەهزیز! 

سەمایی واسیعی دڵ گەر لە ژن بکەی خاڵی
تەجەللیاتی بەدایع غرووب ئەکا، دەیجوور
بەسەر سەمایی تەهیدا گوشاد ئەکا باڵی
لە کەوکەبی ئەمەلت ون ئەبێ تەبەسسومی نوور! 

ژنە کە گەوهەری سەر تاجی ئیحتیرامە، ژنە: 
بە نووکی نەشتەری ئەڵماسی تیژی عیشق و غەرام، 
خوتووتی قودسیەتی حەککراوی قەلبی منە! 
بە سیحری خاریقی ژن پڕ قەریحەمە ئیلهام؛ 

لە کونجی خاتیرەما تا ژنێکی شۆخ نەکا
پەری سیفەت بە پەلوپۆی جەمالەوە جیلوە
لە کوێ لە سەتحی زەمینا، لە سینەیی فەلەکا، 
ئەبێتە مەنبەعی شیعرم بەدایعی ئەشیا؟