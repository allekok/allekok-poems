شاعیر: عەبدوڵڵا گۆران
کتێب: بەهەشت و یادگار
سەرناو: کەنیشکە جوانەکە

کەنیشکە جوانەکە بۆچی فریبی حوسن و جەمال
هەڵت ئەداتە سەمایی تەکەببور و عەزەمەت؟ 
«الی الابد» نییە بۆ کەس مەلاحەت و شەوکەت
هەموو بەهارێ مرووری سەریعە بەرق میسال! 

کەنیشکە جوانەکە: گوڵباغی شۆخ و ڕەونەقدار، 
کە ئێستە مەوقیعی باڵایی، سەرتە مەستی غروور
ئەبینی ئاخری ڕۆژێ سوقووت ئەکا مەقهوور
لە ژێری پێی عەجووزا ئەبێتە تۆز و غوبار! 

کەنیشکە جوانەکە: ئێستا ئەگەر بە سیحر و فسوون
هەزاری وەک من ئەکێشیتە داوی شۆر و جنوون
بە ئیبتیسامی نەوازش لەبت بکەی تەهزیز
دڵی هەزاری وەکوو من لە عەشق ئەکەی لەبریز

بەڵام سبەینێ کە پیری وەکوو حولوولی خەزان
بە ڕەنگی زەردەوە دەستی لە گەردنت ئاڵان
ئەکێشی ئاهی تەحەسسوور لەبەر خەساری دڵان
دڵانی پڕ لە شەباب و غەرامی جانبازان!