شاعیر: عەبدوڵڵا گۆران
کتێب: بەهەشت و یادگار
سەرناو: گوڵی خوێناوی

کوڕ: 
 بڕوانە! شایییە، چۆپییە، لەو ماڵە
گوێ بگرە! زوڕنایە، دەهۆڵە، شمشاڵە! 

 زەرد و سوور تێکەڵ بوون، ژن و پیاو، هەرایە
لەو ناوە هەر هاڕەی هەیاسەی تۆ نایە! 

 سا توخوا خێراکە با بڕۆین دەست بگرین
بە کامی دڵداری پێکەوە هەڵپەڕین! 

 کچ: 
 گوڵ نەبێ بۆ سەرم ئاڵ چەپکێ، زەرد چەپکێ
نایەم بۆ زەماوەن، نایەم بۆ هەڵپەڕکێ! 

 کوڕ: 
 کچ لە ڕێی جوانیتا، کچ لە ڕێی جوانیتا
کچ لە ڕێی نیونیگای هاتوچۆی کانیتا

 پاییزە، گەڵای دار ڕژاوە، باغ ڕووتە
گوڵ کوانێ؟ گوڵ لێوی بە بزە پشکووتە! 

 کچ: 
 گوڵ نەبێ بۆ سەرم زەرد چەپکێ، ئاڵ چەپکێ
نایەم بۆ زەماوەن، نایەم بۆ هەڵپەڕکێ! 

 بتدایە دڵ بە من، بە هەموو مەعناوە
دوو چەپکت ئەهانی لە باغچەی پاشاوە! ... 

 کوڕ (ئەڕوا و لەبەر خۆیەوە بە گۆرانی ئەڵێ): 
 باغچەی پاشا لەوبەر ئاوە
خێڵی دوشمن دەورەی داوە
 ئەڕۆم: ڕێگام لێ گیراوە
ناڕۆم: چاوکاڵ لێم تۆراوە! 

(بەرەبەرە لە دێ دوور کەوتەوە)
***

کوڕ: 
بە باغچەی پاشادا ورد گەڕام، خوار و ژوور
زەرد هەبوو، بۆم چنیت، چنگ نەکەوت گوڵی سوور
 نازانم ئەمجا دێیت بۆ شایی و هەڵپەڕکێ؟ 

 کچ: 
نایەم، گوڵ ماویەتی بۆ سەرم سوور چەپکێ! 

 کوڕ (یەخەی مراخانیی ترازان): 
 ناتەوێ ئەم زامی سەر دڵەم لەباتی؟ 

 کچ: 
هەی هاوار! تفەنگی دوشمنیش پێکاتی؟ 
 ڕاکشێ تاوێ سەر بنێرە سەر ڕانم؛ 
با بگریم بۆ دڵێ، بۆ گوڵێ دۆڕانم!