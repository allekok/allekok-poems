شاعیر: عەبدوڵڵا گۆران
کتێب: بەهەشت و یادگار
سەرناو: لە درزی پەچەوە

جادە چۆڵ و سێبەر بوو، کات بەیانی، 
ئەڕۆییشتم خەیاڵاوی ئەمڕوانی: 

بۆ سەوزایی دەوروپشتم، بۆ ئاسمان
بۆ شاخی بەرز، خانووی تازە، دنیای جوان

ئەڕۆییشتم بە ئەسپایی، کش و مات، 
لاشە سست و دڵ کەیلی تاسە و ئاوات! 

لەپڕ، نازانم چۆن سەرم هەڵبڕی
بەرامبەرم بەژنێ دەرکەوت وەک پەری! 

لەگەڵ ئەوەی لە عاباوە ئاڵا بوو، 
لە دیمەنی شیرینی ئاشکرا بوو، 

باڵابەرز و بچکۆلەپێ و ئیسکارپین
گۆرەوی و پووز: سفت و سپی و ئاوریشمین! 

ئەڕۆییم و دزەی نیگام جارجارێک، 
لە ژێر عابای ڕەشا ئەیدی نازدارێک: 

بە ڕەوتی کەو، لەنجەی تاوس و قومری
گورج گورج، جوان جوان ئەهات و جادەی ئەبڕی

مابووی بگاتە عاستم چەن هەنگاوێ، 
درزێ کەوتە پەچە و دیم نیگای چاوێ، 

دەست و پەنجە و مەچەکێک و نیگایەک
چی بنووسم؟ خوایە هێزی ئینشایەک! 

قۆڵ و مەچەک ساف و سپی وەک شووشە، 
سەرپەنجەکان یاقووتێک بوون بە ورشە، 

بێینە سەر چاو: چاوێک، بڵێم چ چاوێک؟ 
کانیی سیحر، دەریای عیشوە، گێژداوێک، 

کەوا کەوتە بەر شەپۆلی هەستی من، 
لەو ڕۆژەوە هەر نوقم ئەبێ بەرەو بن!