شاعیر: عەبدوڵڵا گۆران
کتێب: بەهەشت و یادگار
سەرناو: ڕەوتێکی جوان

لە ژێر زەردەی خۆرەتاوا، 
بە ناو چیمەنی گوێ ئاوا، 

چەن بە ئاهەنگ، چەن سیحراوی
ئەگەڕێ قاز، یان مراوی! 

یا کەو لەسەر بەفری نزار
بۆ لووتکەی هەزار بە هەزار، 

چەن ئێسکسووک چەن گورج و گۆڵ
ئەکشێ: پشت لە تۆی تەختی دۆڵ! 

یا کەروێشکی تێر و قەڵەو
لەبەر تریفەی مانگەشەو

چەن جوان ئەڕوا بە قونەقون
سرک و گورج و سپی و خرپن! 

یا پۆڕ لە گوێڕێگای دەشتا
لەگەڵ سایەقەی پاش وەشتا

چەن ورد و جوان، بە لەنجە و لار
ئەشێلێ سەوزە گیای بەهار! 

یا کۆتری حەوشی مزگەوت
چەن خنجیلانەی لێ دێ ڕەوت! 

ئەوەندە جوان، لەوە جوانتر
لە شنەی بای شەو ڕەوانتر

لە لەرەی پرشنگ، ئاوازە
لە خوڕەی ئاو، شیعری تازە

بە ئاهەنگتر، بە خورۆشتر
بە گوێچکەی دڵ دەنگی خۆشتر

پێی ناز ئەنێ بەسەر ئەرزا
جوانێ لە بەژنێکی بەرزا!