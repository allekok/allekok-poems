شاعیر: عەبدوڵڵا گۆران
کتێب: بەهەشت و یادگار
سەرناو: ئاواتی دووری

ئەی چاو! چەشنی بازی قەفەس هەڵوەری پەڕت، 
 کوا باڵە تیژەکانی نیگای حوسنی دڵبەرت؟ 
 کوانێ دوو چاوی مەست؟ کوانێ؟ 
 کوانێ برۆی پەیوەست؟ کوانێ؟ 
 کوانێ زوڵفی ڕەش؟ 
 کوڵمی ئاڵ و گەش؟ 
 کوا هەیکەلی جەمال؟ 
 کوا حوسنی بێ میسال؟ 
 ئەی گوێ! زەلیلی چاوم و بەر تۆ پەنا ئەبەم! 
 دەنگێ لە یاری دوورەوە، چی بکەم لە زیل و بەم؟ 
 با بێ، خەندەی پڕ ئاهەنگ بێ! 
 نەغمەی نازی شۆخ و شەنگ بێ! 
 زڕەی بازن بێ! 
 بەرەو لای من بێ! 
 هاڕەی هەیاسەکەی، 
 ورشەی کراسەکەی! ... 
 ئەی حیسسی شاممە! لە چاو و لە گوێچکە مەئیووسم، 
 بۆنێ لە یارەوە دێنێ خیتامی ئەفسووسم، 
 با بێ، بۆنی هەناسەی بێ
 پڕ بە سینەم وەک تاسەی بێ! 
 با بێ بۆی مەمەی
 لە درزی سوخمەی
 بۆنی وەنەوشە، گوڵ
 مێخەک، عەتر، سمڵ... 
 ئەی لامیسە! ئەگەرچی نەبوو دەنگ و ڕەنگ و بۆ، 
 وەک شێت بە عەقڵی خامەوە خۆم خستە بەختی تۆ! 
 کوا تەماسی لەشی نەرمی؟ 
 کوا لەزەتی کۆشی گەرمی! 
 کوا مەمکی پڕ چنگ؟ 
 لیمۆی باخی سنگ؟ 
 کوا ماچی لێوی ئاڵ؟ 
 جورعەی ئەبەد، خەیاڵ؟ 
 ئەی خاتیراتی عومری گوزەشتەم، دەخیلی تۆم! 
 خنکاوی بەحری دووری نەکەی عەشقی ڕەنجەڕۆم، 
 جیلوەت لە چاوم ون نەبێ
 هەرگیز لای تۆ نووستن نەبێ! 
 چەشنی ئاوێنە
 دائیم بنوێنە: 
 عەشقی قەدیمی یار
 تا وەختی ئیحتیزار!