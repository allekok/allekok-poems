شاعیر: عەبدوڵڵا گۆران
کتێب: بەهەشت و یادگار
سەرناو: بەستەی دڵدار

لە ژێر ئاسمانی شینا، 
 لە پاڵ لووتکەی بەفرینا، 
 کوردستان گەڕام، 
 دۆڵاودۆڵ پێوام، 

***

نە لە شار و نە لە دێ: 
نەمدی کەس
وەک تۆ جوان بێ! 
تۆیت و بەس
 کچەکوردێک دڵ پێی شاد بێ، 
 وەک فریشتە و پەریزاد بێ! 

***

نە باریکی، نە گۆشتن، 
نە کچۆڵەی، نە شاژن، 
نە زۆر چاوڕەشی
نە ئێجگار گەشی
 بەڵام بە نیگای شیرین: 
نەمدی کەس
وەک تۆ بەتین
 تۆیت و بەس! 
 لێت بێ بزەی مانگەشەوی! 
 بەژن ڕێک و ڕەوتی کەوی! 

***

لەو ڕۆژەوە تۆم دیوە
عەشقێک لە دڵ چەسپیوە! 
ساتێ دوور بی لێم، 
گڕ بەر ئەبێ تێم! 
 کە دەست لە یەخەت گیر نابێ! 
لەلای کەس
دڵ ژیر نابێ، 
 تۆیت و بەس
 پەنای هیوا و خەوبینینم، 
 ئاواتی گیانی شیرینم! 

***

ئەوسا کە تۆم نەدیبوو، 
ژینم تاڵی و ترشی بوو، 
بێ شادی و ئارام، 
بێ هیوا و ناکام، 
 ئەژیام: ژینی سەرسەری، 
 نەمبوو کەس
بۆ ڕابەری، 
 تۆیت و بەس
 ڕێگای هیوا نیشاندەرم، 
 سەختیی ژیان ئاسانکەرم! 

***

ئەی گەورە کچی زەووس! 
خوشکە جوانەکەی ڤێنووس! 
تۆ ئەپەرستم، 
بۆیە وا مەستم! 
 بۆ ئایینم ئەگەڕێ
 هەندێ کەس، 
 با جاڕ بدرێ: 
 تۆیت و بەس
 قیبلەی ئایین و باوەڕم، 
 خوای بەهەشتی دڵی تەڕم! 

***

وەک سەرەڕۆی شوێن ئامانج، 
نە زازا ما نە کرمانج
گەڕام کوردستان، 
گەرمیان و کوێستان: 
 نە لە شار و نە لە دێ، 
 نەمدی کەس
وەک تۆ جوان بێ، 
 تۆیت و بەس
 کچە کوردێک وەک گوڵ وا بێ، 
کوردستانی پێ ئاوا بێ!