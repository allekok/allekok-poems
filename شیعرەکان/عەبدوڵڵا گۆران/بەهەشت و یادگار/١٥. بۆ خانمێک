شاعیر: عەبدوڵڵا گۆران
کتێب: بەهەشت و یادگار
سەرناو: بۆ خانمێک

قاسید وتی پێم: بگرە سەبر، خانم ئەوا دێت
سا فەرموو، سەبر بێ بە فیدای خاکی بەری پێت! 

حەسرەتکەشی ئەو شان و مل و گەردنە ڕووتەم
وەختە بمرم بۆ نەفەسی بۆنی توالێت! 

ئاهم بووەتە هەوری بەری تینی هەتاو بۆت
فرمێسکم ئەدا نم لە هەموو ساحەیی سەر ڕێت! 

هەر دیاری کە دا حاشیەیی حوسنی ملووکیت: 
بۆ ڕەسمی سەلام نەبزی دڵە زەربی ترامپێت! 

گەر بێت و بفەرمووی، مەلیکەم! مەیلی نشیمەن
بەو خوایە لەسەر دیدە ئەکەم تەسویەیی جێت! 

ئەمجا بە پەڕوباڵی تەڕ و فێنکی بۆسە
تێر تێر ئەسڕم، خانمەکەم! گەردی سەفەر لێت! 

نازانم ئەبێ چۆن بگەمە باسی ویسالت
تۆ خواژنی جوانییت و ئەکەم فەرتی حەیا لێت؟