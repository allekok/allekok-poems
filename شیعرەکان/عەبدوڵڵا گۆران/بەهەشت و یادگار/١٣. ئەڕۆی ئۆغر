شاعیر: عەبدوڵڵا گۆران
کتێب: بەهەشت و یادگار
سەرناو: ئەڕۆی ئۆغر

کڵاولار! گورجی کەوڕەفتار! نەزەر ناکەی ئەڕۆی ئۆغر؟ 
لە تیری ئاهی ناکامیم حەزەر ناکەی ئەڕۆی ئۆغر؟ 

بە دووتا ئەشکی حەسرەت خوێن ئەبارێنێ بەسەر دەشتا
تەماشای لالەزاری ڕاگوزەر ناکەی ئەڕۆی ئۆغر؟ 

لە لای خەڵقی گەدایە گەردی ژێر پێی موڵکی دڵداری
بە سایەت وەک هوما تاجم لەسەر ناکەی ئەڕۆی ئۆغر؟ 

بە لەرزە و زەلزەلەی ئەو پڵپڵانەی دەوری پووشینت
بینای هەستیم هەموو زێر و زەبەر ناکەی ئەڕۆی ئۆغر؟ 

ئەوا واعیز ئەڵێ لادە لە قیبلەی عەشق و جوانیی ڕوو
سەماعی وەعزی سەرتاپا زەرەر ناکەی ئەڕۆی ئۆغر؟ 

فریشتەی یا پەری یا حۆری ئەی شۆخی مەلەک شێوە؟ 
بە عیشوە و خوو لە هاوجینسی بەشەر ناکەی ئەڕۆی ئۆغر؟ 

بە تای دوڕڕی غەزەل ئەچنم لە حەسرەت ڕشتەیی گێسووت، 
مەتای عومری درێژکردووم لەبەر ناکەی ئەڕۆی ئۆغر؟ 

ئەڕۆی ئۆغر؟ ئەڕۆی ئۆغر؟ نەزەر ناکەی ئەڕۆی ئۆغر؟ 
حەیام، عەقڵم، دڵ و دینم هەدەر ناکەی ئەڕۆی ئۆغر؟