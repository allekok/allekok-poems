شاعیر: عەبدوڵڵا گۆران
کتێب: بەهەشت و یادگار
سەرناو: سکاڵا

لە سەمای بەرزی ناوبانگی حوسنا
تاقە ستارە! 

نەبووی لە وزەی دەست کورتیی منا، 
ئاشکرا و دیارە! 

هەر لەبەر ئەوە ڕووم لێ وەرگێڕای
یەکەم تەسادوف

دڵەی حەسساس نا، بەردم پیشان دای
بەڵام تەئەسسوف: 

وات زانی کە من موستەغنی و غەڕڕام
حەریستربووی لێم

تێ هەڵچووی بە دەم، ئیشارەت، پەیغام
پەیمانت دا پێم... ! 

هەیهات! مەلی دڵ، خوێنگەرمی شەباب
تەفرەی ئاسان بوو، 

کەوتە شوێن قسەت، فڕی بە شیتاب، 
وێڵی ئاسمان بوو

کەچی نەیشتهێشت بێ لەسەر سینەت
بنیشێتەوە، 

لات برد لە ڕێگای هەوای مەحەببەت
دوورت خستەوە! 

***

مەلی ناو فەزای ناموتەناهیم! 
دڵی لاوم ڕۆ! 

مانووی ئینتیزار ڕێی وەعدەی واهیم: 
نووری چاوم ڕۆ!