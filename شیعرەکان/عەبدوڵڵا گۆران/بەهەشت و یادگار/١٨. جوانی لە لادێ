شاعیر: عەبدوڵڵا گۆران
کتێب: بەهەشت و یادگار
سەرناو: جوانی لە لادێ

ئێوارەیە وا، هەڵگرە سا گۆزەیی تازە

ڕێی کانی قوبان! مونتەزیری جیلوەیی نازە، 

بەردەرگەکەتان قیبلەیی ڕووی ئەهلی نیازە، 

ئێوارەیە وا، هەڵگرە سا گۆزەیی تازە! 

سەر جادە موعەتتەر کە بە بۆی خونچە وو مێخەک، 

بەو لەنجەیەوە بەستە بڵێت ورشەیی خامەک، 

هاڕەی کەمەرە و پڵپڵە وو گوارە و کرمەک... 

ئێوارەیە وا، هەڵگرە سا گۆزەیی تازە! 

چەن جوانی بەرەو مەغریب ئەچی زەردە ئەدا لێت، 

پرشنگی خشڵ ئەبڵەق ئەکا دەوروبەری ڕێت، 

ڕۆژی دەمی کەل حازرە بۆ پێشکەشی بەرپێت، 

ئێوارەیە وا، هەڵگرە سا گۆزەیی تازە! 

ئێوارەیە وا، دەرکەوە سا جوانە کچی دێ، 

ئەی ویردی قسە و بەستەیی گشت کوڕگەلی سەر ڕێ! 

سووتاوی جوانیتن هەموو کێیی کوڕی کێ! 

ئێوارەیە وا، هەڵگرە سا گۆزەیی تازە! 

وەک سوێسکە بڕۆ، ئاسکەنیگای چاوی ڕەش و مەست

پڕ عیشوە بچەرخێنە، ئیتر هیچ مەبە دەربەست: 

چەن ماڵ ئەڕمێ! چەن شل ئەبێ هێزی دڵ و دەست! 

ئێوارەیە وا، هەڵگرە سا گۆزەیی تازە! 

وەختێ کە ئەکەی چەشنی نەسیم لەنجە بەرەو ماڵ، 

ئەگریجەیی تەڕ پەخشە لەسەر کوڵم و خەت و خاڵ، 

شەڕیانە شەماڵ، پەنجە لەسەر ڕەنگی ڕەش و ئاڵ! 

ئێوارەیە وا، هەڵگرە سا گۆزەیی تازە! 

ئێوارەیە وا، هەڵگرە سا گۆزەیی تازە

ڕێی کانی قوبان! مونتەزیری جیلوەیی نازە، 

بەردەرگەکەتان قیبلەیی ڕووی ئەهلی نیازە، 

ئێوارەیە وا، هەڵگرە سا گۆزەیی تازە!