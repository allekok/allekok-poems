شاعیر: عەبدوڵڵا گۆران
کتێب: بەهەشت و یادگار
سەرناو: هەرچەن

هەرچەن بەبەر مەلالی فرەم تەنگە قافییە
یەک عومری خەم هەناسەیەکی ساردی کافییە! 

خۆزگەی خەمم بە قەڵبەزی سەرچاوەکەی «زەڵم»
چاو وشکی کرد و ئەو وەکوو خۆی تافەتافییە! 

لای من چ جامی نەشئە چ میحرابی دینی عەشق: 
ئەم چاو و ئەو برۆی کچە کوردێکی جافییە! 

زنجیری زوڵف و چاهی زەنەخ وا لە ڕێگەیا
کێ لەو حیجازی حوسنە ئومێدی تەوافییە

تا دێ سروور و سیححەت و سەبرم زەعیف ئەبێ
هەر تەبعی تا سەما لە فیراقا مونافییە! 

تف لەو ژیانە کە بێ دەردی عەشقە ئاسووە
بەخ لەو ملەی کە زوڵفی نیگارێ تەنافییە! 

گۆران، تەماعی ماچ و ویسالی بڕیوە لێت
یەک ئیلتیفات و نیوەنیگایەک کەفافییە!