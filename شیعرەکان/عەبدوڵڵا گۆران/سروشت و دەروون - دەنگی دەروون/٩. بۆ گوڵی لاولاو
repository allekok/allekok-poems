شاعیر: عەبدوڵڵا گۆران
کتێب: سروشت و دەروون - دەنگی دەروون
سەرناو: بۆ گوڵی لاولاو

بە کوڵ گریان لە چاوم دێ، گوڵی لاولاوی ڕەنگاوڕەنگ! 
لە بەرچی سیس ئەبی وا زوو؟ چییە ئەسبابی ژاکانت؟ 
هەموو تاوێکە ڕۆژ هەڵهاتووە، بۆچی وەها بێ دەنگ
ئەژاکێی؟ تۆخوا، ئەی گوڵ، سەبر، دەستم بە دامانت! 

***

سەبر تۆبی خوا! تاوێکیتر ڕاوەستە، تا عومرم
وەکوو ڕۆژی چلەی زستان لە هەوری مەینەت ئاوا بێ؛ 
منیش هاوڕێی سەفەرتم، ئەی گوڵی لاولاو منیش ئەمرم! 
منیش خیلقەت وەکوو تۆ، وا نەبێ زۆرم لەگەڵ چا بێ! 

***

منیش، وەک تۆ بەقام کورتە و بەهارم تیژ و کەم فرسەت، 
گەشەم مەیلە و زەوالە چەشنی تۆ، چەشنی هەموو دنیا؛ 
وەکوو بارانی هاوین زوو فەنایە عومری بێ مروەت؛ 
تەبەخخور مایەیە، هەیهات، بە چەشنی شەونمی سەرگیا!