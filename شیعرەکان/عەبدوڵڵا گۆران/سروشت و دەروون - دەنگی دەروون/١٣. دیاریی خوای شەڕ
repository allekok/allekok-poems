شاعیر: عەبدوڵڵا گۆران
کتێب: سروشت و دەروون - دەنگی دەروون
سەرناو: دیاریی خوای شەڕ

دیاریی خوای شەڕ: خەشمە و قینە، 
دوشمنییە و ڕقە و کینە، 

بەدخواهییە و نیهادی پیس: 
باری لێکدانەوەی ئیبلیس! 

دیاریی خوای شەڕ: پڕ بە دڵ ترس
یەک زمان و سەد هەزار پرس؛ 

گومان لە ڕاست، بەڵام باوەڕ
بە درۆ: «ئاخ، دیاریی خوای شەڕ!»

دیاریی خوای شەڕ: ڕەنجە و ئازار، 
مەرگی لەشکر، وێرانیی شار؛ 

بۆ دایک: تاقانە کوشتن، 
بۆ کۆرپەی ناز: هەتیو خستن! 

خوای شەڕ ئینسان لە هاوجینسی
ئەکا بە گورگێکی برسی؛ 

ئاگر، قورقوشم، غازی خنکێن
ئەداتە دەستی و پڕ لە جوێن

ئەکا دەمی و پێی ئەڵێ: عەرش! 
بۆ بن دەریای تاریک و ڕەش

بۆ ناو هەور و برووسکەی بەرز، 
بۆ جێی دووردوور لەسەر ڕووی ئەرز... 

عەرش! وەک دڕندە، وەک هار عەرش! 
دنیا ڕەنگ کە بە خوێنی گەش! 

پەلامار دە، دەستوبرد کە، 
بگرە، ببڕە، بدڕە، ورد کە: 

قەڵا، تەلبەن، شوورا، سەنگەر؛ 
حەیوان، ئینسان، شاری، عەسکەر، 

ژن، پیاو، پیر، جوان، دەست، قاچ، سنگ، سەر... 
پێشێل کە هەرچیت دێتە بەر! 

بێ سووچ بکوژە، سەربەست دیل کە، 
دەرگای مێشک و دەم کلیل کە، 

کۆمەڵ برسی، وڵات لات کە، 
نەخۆشیی زۆر، دەرمان قات کە، 

قوتابخانە، بیمارستان، 
کۆگای فەن کردی کۆن و جوان

شوێنی بەکەڵک گشت خاپوور کە، 
بنچینە و بان خوار و ژوور کە! 

دەزگای شارستانی تێک دە: 
ئەمڕۆ ڕۆژی مەحشەر لێک دە!