شاعیر: عەبدوڵڵا گۆران
کتێب: سروشت و دەروون - سروشتی جوان
سەرناو: پاییز

پاییز! پاییز! 
 بووکی پرچ زەرد! 
 من مات، تۆ زیز: 
 هەردوو هاودەرد! 

 من فرمێسکم، تۆ بارانت؛ 
 من هەناسەم، تۆ بای ساردت؛ 
 من خەم، تۆ هەوری گریانت، 
 دوایی نایە: دادم، دادت، 
 هەرگیز، هەرگیز، 
 پاییز! پاییز! 

 پاییز! پاییز! 
 شان و مل رووت، 
 من مات، تۆ زیز، 
 هەردووکمان جووت
 هەرچەند گوڵ سیس ئەبێ بگریین
 ئاڵتوونی دار ئەڕژێ بگریین، 
 پۆلی باڵدار ئەفڕێ بگرین، 
 بگریین... بگریین... چاومان نەسڕین، 
 هەرگیز، هەرگیز، 
 پاییز! پاییز!