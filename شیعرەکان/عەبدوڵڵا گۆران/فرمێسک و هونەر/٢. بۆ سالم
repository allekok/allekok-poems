شاعیر: عەبدوڵڵا گۆران
کتێب: فرمێسک و هونەر
سەرناو: بۆ سالم

بە یادی تۆ ئەگرێ دەستی عاجزم خامە
دەهایی ڕۆشن و بەرزت ئەگاتە ئیمدادم، 
هونەر نییە کە ئەناڵێ ڕوبابی ئینشادم، 
تەزەککورت سەبەبی سانیحات و ئیلهامە! 

لە دائیرەی سەلەفا ئەی قەریحە ڕوون و ڕەوان، 
کەسم نەدی کە وەکوو تۆ خوڕەی بێ ئاهەنگی، 
بە حوزنی پڕ لە بەدیعە وەکوو کەلیم گریان، 
ئەگەرچی وێنەیی حافز بە غەلغەلە و شەنگی... 

لە ئاسمانی فەخردا شیعر بوو باڵێکت، 
ئەوی ترت بە تەبیعەت شعووری میللی بوو، 
لە شەوقی حوسنی بتێ بوو ئەگەر خەیاڵێکت، 
ئەوی ترت خەم و عەشقی وەتەن مەئالی بوو. 

نەبوو فەڕی لە نیگاهی غەریبتا تاران، 
سەریر و ئەفسەری شاهیت ئەکرد فیدایی وڵات، 
کە کەوتە پەنجەیی غەدر و جەور زەویی بابان، 
بەقەد غەدر غەزەلت وت، بەقەد جەور ئەبیات! 

وتت بە حەزرەتی نالی ڕەفیقی دەربەدەرت: 
«خەیاڵی عەودەتی موڵکی ئەسیر نەخەیتە سەرت
زەلیلی نەجم و هیلالە، شەوە سلێمانی
غورووبی کردەوە ڕۆژی شکۆهی بابانی...»

بنوو لە قەبرە کەتا موستەریح بە ئەی سالم، 
لە تۆ کوردترە ئێستا نەزان هەتا عالم!