شاعیر: عەبدوڵڵا گۆران
کتێب: فرمێسک و هونەر
سەرناو: گوڵی کەم خایەن

لە بەربەیانی شەباب و جوانییا ئەی گوڵ! 
گوڵی گەشی پەمەیی وەک ستارە پرشنگدار! 
لە خەندەتا ئەگەڕا جیلوەیی تولووعی بەهار، 
لە نەغمەتا مەلی خوێندن ئەهاتە سۆزش و کوڵ! 

لە چاوتا دوو گەلاوێژی ڕۆشنی پڕ تاو، 
لە ناو شەپۆلی فسوونا نیگای ئەخستە مەلە، 
لە پێشی پێی حوسنتا سەرانی دانووشتاو، 
سەری سجوودی عیشق بوون بەرامبەری قیبلە! 

وەهام ئەزانی کە ئەی گوڵ، نیگای شەوقی زەمان
لە سەیری شێوەیی شۆخت هەمیشە تێر نابێ، 
وەهام ئەزانی کە هەرگیز کزەی گەڵاڕێزان، 
بە ناسکیی پەل و پۆی تۆ «مەحاڵە» فێر نابێ! 

کەچی چ زوو، چ کتوپڕ لە پەنجەیی وەرەما
لەشی شل و پەمەییت، ئەی گوڵی جوان، ژاکا! 
چ زوو توایەوە حوسنت لە قرچەقرچی غەما، 
دوو پێشە ما... ئەویش ئەڕزێ لە سینەیی خاکا! 

لە لالەزاری جوانیت نیشانەیەک مابێ: 
هەر ئەو فوغانەیە ئەڕژێ لە ماتەمی یاران، 
هەر ئەو دڵۆپەیە ئەتکێ لە دیدەیی گریان! 
بەڵام ئەمین بە! شەو و ڕۆژ هەتا بەرودوا بێ، 

فوغان و گریە بە شوێنتا بڕانەوەی نایە، 
فوغان و گریەیی پاش تۆ هەتیوی سەودایە!