شاعیر: عەبدوڵڵا گۆران
کتێب: فرمێسک و هونەر
سەرناو: لە سەرەمەرگی هیوادا

ڕۆڵەی تاقانەم، هیوای ژیانم! 
ئەستێرە گەشەی بەری بەیانم! 

ڕۆژی نەورۆزی پرشنگ زێڕینم! 
تریفەی سپیی مانگی هاوینم! 

شنەی شەماڵی کەلی بەهارم! 
لەرەی ئاونگی مێرگی ئاودارم! 

جریوە و جووکەی شادیی هێلانەم! 
شەوبۆی پەخشانی ئەم گشت هەردانەم! 

خونچەی پشکووتووی باغی جوانیم! 
ڕۆلەی شیرینم، ئەی گیانی گیانیم! 

توخوا بەو جووتە چاوە شینانە، 
ئاخر نیگاتە تێر بۆم بڕوانە! 

با بە کڵۆڵی، بە ڕۆڵەڕۆیی، 
کە دانیشتم کز، وەختی بێ تۆیی: 

بە یادی دوو گۆم، دوو گۆمی بێ بن، 
کە هۆگریان بوو ماسیی ڕۆحی من، 

هۆن هۆن فرمێسکم بڕژێتە داوێن
فرمێسکی تا سەر جەرگ و دڵ تاوێن

***

هیوا! ئەو لێوەی بە زەردەخەنە، 
گزنگی ڕۆژی گوڵانی منە، 

بۆ زەردەخەنەی ئێستا تێ نازێ؟ 
بۆ لە ژێر هەوری مەرگا ئەلەرزێ؟ 

هەی هاوار، هەی داد هیوای شیرینم
گیان ئەدەی، ئەمریی، ئیتر ناتبینم! 

ئیتر... ئاخ ئیتر... ناتبینم هەرگیز، 
لە خەوا نەبێ، شەو شەوی پاییز

جار جار وەک بەرقی ئاو بۆ زۆر تینوو
دێیت و ناشکێنی تاسە و ئارەزوو! 

***

سا بۆم بڕوانە تێر بەو چاوانە! 
ڕۆڵە مردنە و فرمێسک بارانە! 

هیوا ڕۆڵە ڕۆ، کۆرپەم ڕۆڵە ڕۆ! 
ئەو کوڵمە ئاڵە نەرم و نۆڵە ڕۆ! 

ئەو قژە زەردە، ئەو چاوانە ڕۆ! 
ئەو نەغمەی «دایە» و «بابە» جوانە ڕۆ! 

تا دەممان لە گۆ ئەکەوێ وەک تۆ: 
هیوای دایە ڕۆ! هیوای بابە ڕۆ!