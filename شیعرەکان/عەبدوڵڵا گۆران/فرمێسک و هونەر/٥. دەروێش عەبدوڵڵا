شاعیر: عەبدوڵڵا گۆران
کتێب: فرمێسک و هونەر
سەرناو: دەروێش عەبدوڵڵا

بە ڕەنگی زەرد و شێوەی دەست و شمشاڵی کزا، دەروێش! 
حەزم کرد بەستەیەک ببیەم سەراسەر حوزن و ماتەم بێ، 
لە سیماتا بەدیم کرد هەیکەلی عومرێکی حەسرەت کێش، 
وەها دیارە کە بەختت ئاشیانی بولبولی خەم بێ! 

بەڵێ، دیارە، لە ناو قەومی بەسیتا قەدری سنعەتکار
وەکوو عەکسی قەمەر وایە لە ناو حەوزێکی لیخندا، 
بەڵام تەختی ڕوفاه و تاجی حورمەت میللەتی هوشیار
بە ئوستادێ ئەدا وەک تۆ لە ناو شمشاڵی کون کوندا

سەحەر بێنێتە گریان و قسە، سیحری پەریی نەغمە! 
برای دەروێش! ئەزانم بۆ مەعیشەت وێڵ و ئاوارەی، 
بە زەهری ناعیلاجیتە لە ناکەس ویستنی لوقمە، 
بە مردنتە کە گوێی ناشی ئەخنکێنێ خرۆشی نەی! 

بەڵام چی بکەین لە ناوچاوی ڕەشی بەعزێ زەکای گەورە، 
وەکوو تۆوی گوڵی دەم با لەسەر بەردێکی ڕەق ئەڕوێن، 
ئەگەر خیلقەت نەسیبی عومری تۆی مەحکوومی ئەم دەورە
نەکردایە، خوا عالم، لە کام عەرشت ئەسوو داوێن؟ ! 

نە حەرفی مەکتەبێکت خوێند، نە ئوستادێ پەلی گرتی، 
سیرف بەرزیی زەکا ئەم سنعەتەی فێر کرد بە شمشاڵت، 
هەموو وەزنێکی گۆرانی، لە توولانی هەتا کورتی، 
بە سەرپەنجەی هونەر کردت بە دیلی کۆششی زاڵت! 

***

ئەوەندەم بیست لە مۆسیقا خرۆشی ڕۆحی بێگانە
میزاجی کوردەواریم تێکچووە، دەروێش عەبدوڵڵا، 
دەخیلت بم دەسا بەو لاوک و ئای ئای و حەیرانە
شەپۆلی زەوقی میللی پڕ دەروونی مات و چۆڵم کە! 

لە بیتهۆڤن گەلێ زیاتر بە ڕۆحم ئاشنای، وەڵڵا
دە ئەی دەروێش سکاڵایەک لەگەڵ ڕۆحی کڵۆڵم کە!