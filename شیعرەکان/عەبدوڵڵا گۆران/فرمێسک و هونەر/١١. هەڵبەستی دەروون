شاعیر: عەبدوڵڵا گۆران
کتێب: فرمێسک و هونەر
سەرناو: هەڵبەستی دەروون

هەرچەن ئەکەم ئەو خەیاڵەی پێی مەستم، 
بۆم ناخرێتە ناو چوارچێوەی هەڵبەستم! 

لێکدانەوەی دەروون، قسەی زمانم: 
بۆچی وەها دوورن لە یەک؟ نازانم! 

ئەمویست دەروون بکرایەوە وەک تۆمار
دەرکەوتایە دنیای جوانتر لە بەهار، 

دەرکەوتایە: ئاوات، هیوا، خەوبینین... 
پرشنگدارتر لە ئەستێرەی قوبەی شین! 

دەرکەوتایە: مانای مەنگی دەریایی، 
کە نەرمەبا لە ڕووی ئەدا ئەسپایی

دەرکەوتایە ئەو دنیایە کە شیعری
بێ فرمێسکە و زۆرتر لە فرمێسک ئەگری

زەردەخەنەی بێ ئاوێنەی دەم و چاو
تیژگێک ئەدا ڕووناکترە لە هەتاو! ... 

بەڵام ئەفسووس! کە ئەو شیعرە جوانانە
باڵدارێکن جێ ناهێڵن هێلانە، 

لە ناوەوە ئەجریوێنن، ئەخوێنن
هەرگیز قەڵەم بە کاغەزا ناهێنن!