شاعیر: عەبدوڵڵا گۆران
کتێب: فرمێسک و هونەر
سەرناو: جواب بۆ جەناب

ئەی «ژیان» پاش شکایەتی دووری؛
ماچ کە چاوی جەنابی شێخ نووری!

ماچ کە چاوی بە تاسەوە، کە جەناب
دەرسی ئەووەڵ گەیشتە خەتمی کیتاب!...

ڕستە شیعری ڕەواج و قیمەتدار،
باوکی تۆ بوو بنێری بۆ بازاڕ،

ڕاستە ئێستەش بە دۆسیە و دەفتەر
داخراوە لە مێشکی شەش دەر...

لاکین ئاخۆ چ شاعیرێکی تر،
شیعرە پیشەی بە دائیمی، سەرومڕ؟

باوکتە، تۆی، منم، ئەمە یا ئەو
هەوڵی: نانە بە ڕۆژ و شیعرە بە شەو

چارەنووسی بەشی ئەزەلمان، داد،
پیشەیە کە شیعروتن: بەرباد!

«مع ما فیه» تەبیعەتی شاعیر،
نە وەزیفە و زەروورەتی قاهیر،

نە بڕینی زمان و پەل بەستن
بولبولی مەنع ئەکا لە مەیلی وتن!