شاعیر: سەیفولقوزات
کتێب: دیوانی سەیفولقوزات
سەرناو: بۆ تۆیە هەر بە تۆیە دەتوانم بکەم سەنا

بۆ تۆیە هەر بە تۆیە دەتوانم بکەم سەنا
ڕۆژ و شەوی تۆ دێن و دەبێ مەغریب و عیشا

گەورە و گران و بێکەس و بێ جێ و بێ مەکان
بۆ بێکەسان کەس و بۆ بێ جێیەکان، پەنا

تەنها و بەرقەراری، هەر بووی و هەر دەبی
بێ ئاز و بێ نیازی، بێ باب و بێ برا

بێوێنە سانعێکی بە ئەمرێ دروست دەکەی
ئینسان لە ئاو و گوڵ لە گەڵاو و لە گڵ، گیا

هەرچی پەڕی گوڵانە، لەبۆ زیکری تۆ، زمان
هەرچی گەڵای بەدارەوە، دەستن لەبۆ دوعا

هەر شوکری تۆیە دەیکەن و هەر ڕزقی تۆ دەخۆن
حەیوان لە بەحر و بەڕیە، فریشتان لەسەر سەما

هەر چاویان لە تۆیە، هەر ئوممێدیان بە تۆ
هەرچی غەنی و فەقیرە لە هەرلا، گەدا و شا

ڕەززاق و نازری لە هەموو جێگە حازری
خاڵی لە تۆ، لە عەرز و سەما جێگەیێ نەما

بۆ دۆست و دوژمنە کەرەمت، بێ کەم و زیاد
بێ مننەت و تەشەخخوسە، بێ قیمەت و بەها

موحتاجی ڕەحمی تۆیە، نەبی بێ ئەگەر، وەلی
حەیرانی وەسفی تۆیە ئەگەر شێخ، ئەگەر مەلا

ماسی لە شەوقی تۆیە لە بەحرا دەکەن شەنا
تەیران لە عیشقی تۆ لە سەمادا دەکەن سەما

لوتفت لەبۆ مە بێ، چ شەفایێکە دائیمی! 
دوور بێ لە ئێمە قەهرت، دەردێکە بێدەوا! 

تۆ زیاتری لە هەرچی خەیاڵاتی لێ دەکەم
نی وەک کەسێ، نە کەس وەکوو تۆیە، قسەش بڕا! 

تەعریفی تۆ لە تاقەتی فیکری مە، چۆتە دەر
لااحصى سەییدی مەیە فەرموویە بەرمەلا

هەرکەس بڵیندی کەی، بە کەسێ ناکرێ نەوی
هەرکەس فڕێ بدەی، لە هەموو جێگە دەرکرا

زەڕڕێکی نووری تۆیە کە دونیا پڕە لە نوور
ڕووناکی ڕۆژ و مانگی شەو و شوعلەیی سەما

هەڵکەی ئەتۆ چرایەکی قەت ناکوژێتەوە
ڕیشی دەسووتێ هەرکەسێ فوو کا لە ئەو چرا

ڕەدد و قەبوڵی تۆیە یەکێ نەحس، یەک سەعید
ئادەم گەڕاوە هاتەوە، شەیتان وەدەرنرا

باکم چییە گوناحم ئەگەر زۆرە یا کەمە
چونکە هەمیشە پیشەیی تۆ بوردنە و عەتا

زۆرم هومێدە ڕۆژی قیامەت بە عەفوی تۆ
مەعلوومە هەر لە تۆیە عەتا، لێمەیە خەتا

بەخسووس شەفیعی ئێمەیە ئەو خۆشەویستەکەت
شابازی ئەو … فەڕ و شای شارەکەی سەفا

هەردەم سەڵاتی زۆر و سڵاوێکی بێ ژومار
دیاری بۆ ڕۆحی پاکی تۆ، ئەی فەخری ئەنبیا! 

مەقسوود لە خەڵقی عالەمی، هەر زاتی پاکی تۆ
خەڵقی هەموو توفەیلی و هەر تۆی کە بانگ کرا

چوونە حزوور و هاتنەوەت، لەحزەیێکی گرت
لەو جێگەدا مەلەک بە گەلێک کەوتنە دوا

هات، چوو و بیستیی و کوتی و زوو گەڕایەوە
ئاڵقەی دەر هەر دەلەرزی، چرای ماڵێ هەر گڕا

پاشخوانخۆرن لە خوانی سەفات هەرچی ئەنبیا
ورتکەچنی دەری کەرەمت جوملە ئەولیا

تۆ پادشای و ئێمە گەدایانی دەرکی تۆ
غەیری گوزەشت و بەخش، چ دەکرێ لەگەڵ گەدا؟ 

عەبدم لەبۆ سەحابە- کە یار و ڕەفیقی تۆن
قوربانی ئال و بەیت و ئیمامانی ڕێنوما

بۆ من کە چوار یاری نەبی یار و یاوەرن
بۆ دۆزەخم چ غەم؟ بە بەهەشتم چ ئیعتینا؟ 

ئەودەم کە هەرکەسێ بە کەسێکی دەبێ نەجات
ئێمەین و دەست بە دامەنی ئەو پێنج تەنی عەبا

کوردین و بێکەسین و لە هەرلایێ دەرکراو
دەستێ وەدەس مە دە، کە لە ڕێت ئێمە لانەدا

دونیا، کە سیجنی موئمینە، فەرمووت و دات خەبەر
هەر بۆ مەیە، لەگەڵ مەیە، هەر لێمە ڕوو دەدا

یەعنی نە مڵک و ماشە لەبۆ مە، نە حاڵ و ماڵ
نە جاه و نە جەلال و بێ ماڵ و بێ سەڵا

لێمە نە شا و نە میر و نە سەردار و نە وەزیر
نە حاکم و نە نایب و سەرتیپ و نە سپا

هەر یەک غوڵام و نۆکەری بێگانە میللەتێک
زیز و کز و کەسیف و کەنەفتین و بێنەوا

نیمانە مەرکەزێکی کەوا پاڵی پێوە دەین
نە مەزن و گەورەیێکی کە پێیان بەرین پەنا

پاڵەستۆدان و جواب و فڕێدان لە پللەکان
دەس پێوەنان و پشتەملە، زللە، گێت، نەیا! 

نە مەدرەسە، نە دەرس، نە عیلم و نە سەنعەتێک
زوڵمە لەگەڵ مە، هێندە بە چاوێک نەکەن نیگا

ئاخر بە زاتی تۆیە هومێدی نەجاتی مە
ڕازی مەبە لە ئوممەتەکەت، میللەتێک فەنا

ئەوڕۆ حەسەن موئەززینە کوردانە بانگ دەکا
هەستن لە خەو، وەخڕ بن و حی على الصلا

نوێژ چاترە لە نووستن حی على الفلاح
سەجدە و ڕکووع لایقە هەر بەرنە بەر خودا