شاعیر: سەیفولقوزات
کتێب: دیوانی سەیفولقوزات
سەرناو: چ خۆشە من نەخۆش و یاری دڵکەش

چ خۆشە من نەخۆش و یاری دڵکەش
لە ڕێگەی لوتفەوە بمخاتە باوەش

پەرێشانم لەبەر زولفی بڵاوت
نەخۆش و مەستی ئەو دوو نەرگسی گەش

نیشانم دە، فیدات بم، جووتە خاڵت
لە ئەووەڵ نەردەوە چەن خۆشە دووشەش! 

ڕوخی زەحمەت مەدە زولفی مەحەک ڕەنگ! 
چ موحتاجە بە تۆ ئەو سیمی بێغەش؟ 

فیدای زولف و برۆ و پێڵوو و مژۆڵت
کەمەندە هەم کەمان، هەم تیر و تەرکەش

بە دوودی ئاهی من ڕەشپۆشە گەردوون
بە ڕووتا خاڵ و پەرچەم بوون موشەووەش

حەسەن! شوکری خودا ئەوڕۆکە وەسڵە
نەجاتت بوو لە دەستی تالعی ڕەش

بەڵێ، بەو شەرتە خۆشە وەسڵی دڵبەر
کە دەمدەم دەم لەنێو دەم، دەس لە باوەش

کز و زیزی لە کەم مەیلی، «عەزیز»م
عەیامێکە عەوامی، تەبعی سەرکەش! 

هەتاکوو سارد و سڕ بوو مەیلی گەرمت
ئەدەم جینگڵ وەکوو ماری سەر ئاتەش

لەسەر ڕوخساری زەردم ئەشکی خوێنین
هەتا کەی دێتە خوارێ؟ بەختەکەی ڕەش! 

سپای دووریت لە سێ لا دەوری داوم
بەسانی مەنگوڕ و پیران و مامەش

وەرە جارێ، بە جارێ لا مەدە لێم
دەبێ وا بێ وەفای یارانی مەهوەش

سەر و ماڵم دەکەم قوربانی ڕێگەت
بەران و جوانەگا و لۆک و کەڵی ڕەش

بە کوردی شایەرێکی زێدەچاکم
لە شاباشی سەخای خۆت مەمکە بێبەش

هەمیشە زیکر و فیکرم یادی تۆیە
لە شایی تۆیە خۆشم بوومە چاوەش