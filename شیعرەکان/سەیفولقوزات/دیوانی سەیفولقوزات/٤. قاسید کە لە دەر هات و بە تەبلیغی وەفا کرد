شاعیر: سەیفولقوزات
کتێب: دیوانی سەیفولقوزات
سەرناو: قاسید کە لە دەر هات و بە تەبلیغی وەفا کرد

قاسید کە لە دەر هات و بە تەبلیغی وەفا کرد
حوجرەی منی حەسرەت دەیی سەد چین و خەتا کرد

پێم وت لە خەتا دێیەوە یا خیتتەیی تاتار؟ 
یا ئەهلی بەهەشتی کە دڵت پڕ لە سەفا کرد؟ 

یا خزری کە هاتی بە دوو جام ئاوی بەقاوە
ئەم موردەیی هیجرەت بە تەمای عومری بەقا کرد؟ 

یا خۆ لە تەڕەف یارەوە دێی حامیلی نامەی
خاسییەتی ئاهووی خوتەن و چینی ئەدا کرد؟ 

خاسییەتی بۆ چاوی منی خەستە و ڕەنجوور
وەک جامەیی یۆسف کە بە یەعقووبی عەتا کرد

ئەستاری وەکوو زولفی عەرووسانە موسەلسەل
ئەلفازی هەموو گەوهەرە، چەن جوانی ئەدا کرد! 

نوختەی بە مەسەل، خاڵە لەسەر ڕوومەتی یارم
یا وەک عەرەقی کوڵمی، کە مەیلی بە جەفا کرد

هەر خۆم بە فیدای ئەو خەت و ئەو ڕەبت و بەیانە
عیجز و غەم و دەردی لە دڵم مەحو و فەنا کرد

ئەم دەستەگوڵە، بەستەیی ئەم دەست و بەنانەن
بۆیە وەکوو بولبول، حەسەنی نەغمەسەرا کرد