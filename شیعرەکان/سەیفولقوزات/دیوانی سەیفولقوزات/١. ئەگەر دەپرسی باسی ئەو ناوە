شاعیر: سەیفولقوزات
کتێب: دیوانی سەیفولقوزات
سەرناو: ئەگەر دەپرسی باسی ئەو ناوە

ئەگەر دەپرسی باسی ئەو ناوە
حوکمی ئازادی ئیعلان کراوە

حوکمی دەوڵەتە ڕوو قەت نەگیرێ
پێچ بپێچنەوە، حیجاب هەڵگیرێ

لایاندا خانمان، چادری ڕەش لەسەر
وەک ڕۆژ لەژێر هەور سەریان هێنا دەر

چارشێویان لادا لەسەر گۆنای سوور
دەرکەوتن سینگ و باسکی وەک بلوور

نێو سینگ و مەمک و قەد و باڵایان
چەند جوان دیارن ئاڵوواڵایان

بەو چلەی زستان، ناخۆش بێ بێتۆ
هەرزان بوون سێو و هەنار و لیمۆ

باسک دەرخران، بەرۆک هەڵدڕان
قەد باریک کران، کەفەڵ هەڵخڕان

هەروەک ئاسمانە ئەوڕۆ خەیابان
ورشەورشیانە مانگ و ئەستێران

چوار چوار و سێ سێ، بە جووت دێنە خوار
تاوسن، بازن، شەهێن و شمقار

کەون، کۆترن، قورینگن، پۆڕن
مامزن، ئاسکی ناسکی چاوشۆڕن

هەر عەیش و بەزم و شەوق و شادییە
وەک حۆرین، بیری مردنیان نییە

پەرچەم لەسەر ڕوو پرش و بڵاون
وەک مسک و کافوور تێکەڵ کراون

حەبەش و ڕۆم و زەنگی شەڕیانە
زولف و خاڵ و ڕوو، زەدوخوردیانە

لە دواوە دەستەی زولفان سەر بڕان
سەر، شانە کران، پەرچەم هەڵکران

بۆ فووتباڵ دەچن، سیرک و تیاتر
کچ لە پێشەوە، کوڕان لە دواتر

کچ و کوڕ تێکەڵ، هەروەک شەکر و شیر
پیاو و ژن، ژینیان وەک یەک جوان و پیر

وەرزشێ دەکەن، زۆرانێ دەگرن
عەیب و عار نییە، نابێ تێک فکرن

باسک ڕاست دەکەن، خۆ دادەنوێنن
سینگ ڕەپێش دەخەن، لاقان هەڵدێنن

ئەوجار هەر کەوتن بۆ کوڕ لایقە
لە ژێر و لە سەر، هەر ئەو فایقە

ژن و پیاو وەک یەک، زەحمەت دەکێشن
فەرەنگی بەوەی لێمە لە پێشن

سیلاح هەڵگیران، سجیل وەرگیران
بۆ دوو ساڵ خزمەت بە سەرباز گیران

سەرڕووتی و مەستی، جەڵدی و تەڕدەستی
ڕەقس و هەڵپەڕین لە بڵیندی و پەستی

فوتباڵ و وەرزش، بازدان و پەڕش
لە خیابان و باغ، سەیران و گەردش

لە دانیشتندا کڵاو نەماوە
کڵاوداگرتن لەجێی سڵاوە

ئەوانە چاکن بۆ عەسری حازر
ویۆڵۆن، پیانۆ، ڕادوێ و تیاتر

عەبا و عەمامە کەمیان بمێنن
مەلایان چیدی خۆیان نەنوێنن

نوێژ و ڕۆژوو و حەج، سەرفیترە و زەکات
خەتم و تەهلیلە و خێر و حەسەنات

تەکیە و خانەقا، مەدرەسە و مزگەوت
دەرکیان بەسترا، پاکیان پەکیان کەوت

نابینم نوێژ و جومعە و جەماعەت
نابییێم بانگ و ئەوڕاد و قامەت؟ 

کوا حەڵقەی دەرسی مەلای لادێیان؟ 
کوا دەور و «ئالی بابا»ی فەقێیان

کوا حەڵقەی زیکری دەروێشی غەوسی
کوا شوغڵ و خەتمی سۆفی ئوەیسی؟ 

وا ئیجاب دەکا ئەوڕۆ زەمانە
دنیا ئاخری هیچ و نەمانە

تەئریخ هەزار و سێسەد و چاردە
دەی مانگە، دنیا زۆر وشک و ساردە