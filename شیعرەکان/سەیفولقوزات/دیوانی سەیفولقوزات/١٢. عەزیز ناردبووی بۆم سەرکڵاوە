شاعیر: سەیفولقوزات
کتێب: دیوانی سەیفولقوزات
سەرناو: عەزیز ناردبووی بۆم سەرکڵاوە

عەزیز ناردبووی بۆم سەرکڵاوە
دۆعای گەیاندبووم دەگەڵ سڵاوە

کەیفم زۆر خۆش بوو بە دوعا و سڵاوی
سەرپۆش و سوڕپۆش بوو سەرکڵاوی

سەرکڵاوەکەم وەقتێک لەسەر کرد
ترسی سەرمایەم لە سەرم دەرکرد

سەرم بڵیند بوو، گەییە عاسمانێ
دەتوانێ چ بکا سەرمای زستانێ

لە ئاوریشمێ بوو، یا لە تووکی قوو
گەرم و نەرم و ویشک، بێ کڕێژ، بێ موو

قوبووڵی و دۆکڵیو، شۆرباوی قازی
زۆر خۆشی کردن ناردنی پیوازی

کێ دیویە پیواز، بۆنی گوڵ بدا؟
وەکوو گوڵقەندی تام بە دڵ بدا

لەو دوو سەوقاتە، بێ درۆ و بێ بازی
ڕازی و مەمنوونم، خوا لێت بێ ڕازی

لە سەرمی دەکەم تا سەرمام نەبێ
لە چێشتی دەکەم تا بێتام نەبێ

دایم بەبێ تۆ غەمگین و ماتم
«عەزیز»! تۆی مایەی عەیش و حەیاتم

ژیانم ناوێ تاوێ بەبێ تۆ
حەسەن ئارەزووی ڕووی تۆ لە دڵی تۆ

«عومەر» و «عوسمان» نووری چاوانم
فێنکایی دڵم «بووبەکر»ی جوانم.