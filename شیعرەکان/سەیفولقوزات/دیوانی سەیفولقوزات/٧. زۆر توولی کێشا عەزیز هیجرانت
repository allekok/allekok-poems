شاعیر: سەیفولقوزات
کتێب: دیوانی سەیفولقوزات
سەرناو: زۆر توولی کێشا عەزیز هیجرانت

زۆر توولی کێشا، «عەزیز» هیجرانت! 
لاڵ بم نابینم مەیلی جارانت

چ قەوما ئەوساڵ لەبەر چاو کەوتم؟ 
چلۆنت دڵ هات لە دڵ دەرکەوتم؟ 

لە چێشتانێڕا تا بانگی شێوان
چاوم لە ڕێدا، لە دەشت و کێوان

چاوم هەر لەڕێی «کانی کووزەڵە»
دنیام لەبەر چاو تەم و دووکەڵە

ساڵان هەر مانگێک، مایەی حەیاتم! 
یا تۆ دەهاتی، یا من دەهاتم

هەر هاتەهات بوو ئەوساڵ، نەهاتی
ئەویش بەدبەختیم مایەی نەهاتی

دەورانی دووریت وشکەسەرمایە
لە بەختی ڕەشمە، باش ڕەشەبایە

هەمڕازی شەوێم فیکر و خەیاڵت
ڕەفیقی ڕۆژێم یادی جەماڵت

ژینی بەبێ تۆم ناخۆش و تاڵە
وەتاغم زیندان، ماڵم پێ چاڵە

هەناسەی ساردم، فرمێسکی گەرمم
بەستوویە لەسەر ڕووی زەردی نەرمم

شەوانم شین و گریە و ڕۆڕۆیە
ژیربوونی ڕۆژم بۆ هاتنی تۆیە

ڕاستت پێ بڵێم «عەزیز»، براکەم! 
ناژیم، نامێنم، بێ تۆ هەڵناکەم

موژدەی هاتنت «ئەولێ» پێی داوم
بەو بۆنە دەژیم، هەر بۆیە ماوم

هیلالی ئەبرۆت چونکە نەبینرا
جێژنمان تێک چوو، ڕۆژوو نەگیرا

ڕۆژووشم بێ تۆ لێ قەبووڵ نابێ
سەرفترەش بدەم، سەرم چا نابێ

نوێژ و ڕۆژووی تۆ یاخودا قەبووڵ بێ
جێژنت مبارەک، حەجت وسووڵ بێ

لە ئینتیزاریت عەیشم نەماوە
هەر لەحزێک حەسەن سەد جار کوژراوە

زووتر نووسیبووت لە دەی دوایە
کە دێم و دەچین بۆ خانەقایە

ئەو دەیە ڕۆیی ئەوا دەی دیش هات
دەی مانگیش گەیی لە سەرمان نەهات

ئەوە دوو ساڵە مەحروومم لەوێ
بە حاڵی من بێ هەر کەس تۆی نەوێ

هەر کەس بە تەمای دین و دنیا بێ
دەبێ لەو دەرکە خاکی دەرگا بێ

قیبلەیە بۆمە، زۆر لەمێژ ساڵە
ڕووی لێ وەرگێڕین، نوێژمان بەتاڵە

فیکر و وەسوەسە و خوتوورە و خەیاڵ
نامێنێ لەوێ خواردنی حەڵاڵ

دڵ وەک ئاوێنە جەلای هەڵدێنێ
ژەنگی گوناح و ژاری نامێنێ

جێگا و بارەگای شەمسی بورهانە
شەیتان وەک شێتان لێی سەرگەردانە

ڕۆژ، لە عاسمانێ دنیا پاک دەکا
ئەو، لە ژێر عەرزی دین ڕووناک دەکا

فەرقی دەگەڵ ڕۆژ، عەرز و عاسمانە
دنیا ڕادەبڕێ، مایەی دینمانە

بۆخۆی فەرموویە: ئەو بستە خاکە
مەنعی بەرەکەت، قەت لەنگۆ ناکا

لەپاش من خۆتان بە کەس مەسپێرن
خوێنوو بڕێژن ڕوو وەرمەگێڕن'

چەن خۆشە خەتمی پاش نوێژی شێوان
فەیز و بەرەکەت، جەزبە و پەشێوان

نوێژی سبەینان، پاش خەتمی قورئان
لە سووڕەی یۆسف یا ئالی عیمران