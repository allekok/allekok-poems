شاعیر: سەیفولقوزات
کتێب: دیوانی سەیفولقوزات
سەرناو: قەدی یار سەروی جۆبار و ئەتۆ ئەی زولف لاولاوی

قەدی یار سەروی جۆبار و ئەتۆ ئەی زولف لاولاوی! 
سەراپا، حەڵقە حەڵقە، وا لە باڵای بەرزی ئاڵاوی

هەموو ئەعزام بریندارە لە حەملەی تیغی موژگانی
دڵم شەیدا و پەرێشانە لەتاوی زولفی شێواوی

خراپم کردووە ڕۆح و دڵم دانا لەپێناوت
دەسا قوربان! لەبەرچی، بۆچی ئەمڕۆ لێمە تۆراوی؟ 

کەلام و عیشقی تۆ بوو باعیسی مەشهووریی حوسنی وی
کەچی وێستا وەکوو زولفی لەبەرپێدا فڕێدراوی

بەتوندی، یار چ شیرینە جەبین وەک عیقدەیی پەروین
دوو کوڵمی لالەیی حەمرا، برۆی وەک تیغی خوێناوی

دڵم ڕێی کەوتە نێو ئەگریجە و یاریش برۆی داخست
سەمەندەر نی، لەنێو ئاور عەجەب ماوم چلۆن ماوی! 

بە خاڵی لێوی بردوومی، بە زولفی خاوی گرتوومی
چ زوو ئەی مورغی زیرەک! بوویە سەیدی دانە و داوی

بیساتی عەیش بەرپاکە لە ژێر پێ تا نەسووڕاوی
لە مەستی بادە بشکێنە هەتا وەک شیشە نەشکاوی

حەسەن! وا دیارە دیسان موبتەلای هیجرانی یاری تۆ
بە ئەشکی سوور و ڕەنگی زەرد و ئەو دوو لێوی باراویی!