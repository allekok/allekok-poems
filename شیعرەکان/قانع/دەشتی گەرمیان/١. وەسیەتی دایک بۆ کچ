شاعیر: قانع
کتێب: دەشتی گەرمیان
سەرناو: وەسیەتی دایک بۆ کچ
لەبارەی شیعر: خاتوو خورشید (دایکی قانع) ئامۆژگاریی عەدلەی کچی ئەکات

کچم! ڕۆڵەی کزۆڵەی بەردەباریم! 
چرای ڕووناکی بێ دەستی و هەژاریم

کچم! پارچەی نەژاکاوی زەمانەم! 
نەتیجەی ئیهتیمامی خوێندەواریم! 

وەرە، گوێ ڕاگرە بۆ پەندی دایکت
فەرەح بەخشی دەروونی بێ قەراریم! 

کچم، هۆشی حەیا و نامووسی خۆت بێ
نەکەی کارێ! زیاد کەی دەردی کاریم

نەخۆی هەرگیز فریوی سادەڕوویان
نەبیتە هۆی زیادی شین و زاریم

کچم، هۆشیاری خۆت بە تاکوو مردن
وەکوو من بە، بە زرنگی و هۆشیاریم

کچم، وەڵڵا هەمووی داخی کچانە
نەخۆشین و کزی و بێ ئیختیاریم

نە تەنها وەسیەتم بۆ تۆیە ڕۆڵە
فیداکاری کچانی کوردەواریم