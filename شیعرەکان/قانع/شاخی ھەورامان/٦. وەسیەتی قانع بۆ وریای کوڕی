شاعیر: قانع
کتێب: شاخی ھەورامان
سەرناو: وەسیەتی قانع بۆ وریای کوڕی
لەبارەی شیعر: نووسین: کەماڵ ڕەحمانی - دیوانی قانع، شاخی هەورامان، خەلیفە شوکڕوڵڵا دووهاڕووت، لاپەڕە ٥ و ٣١٥ و ٣١٦. - پێداچوونەوە: بورهان ئەمینی

وریا سه‌د ئامان دایم وریا به
بۆ هه‌موو که‌سێ چەشنی برا به
نه‌ شێخ، نه‌ سۆفی، نه‌ مامۆستا به‌
ئارەق بڕێژە و ڕوو لە هیوا به‌
* * *
ڕۆڵه‌ هه‌رکه‌سێ نانی خه‌ڵقی خوارد
وه‌کیلی سواڵی بۆسه‌ر خه‌ڵقی نارد
بۆ ڕۆن، بۆ شه‌کر، بۆ پاره‌، بۆ ئارد
یاخوا بمێنێ به‌ هه‌ناسه‌ی سارد
* * *
چه‌ند خۆشه‌ کوڕم‌ ئاره‌ق بڕژێنی
له‌ده‌شت و ده‌را غیرەت بنوێنی
نانی سه‌پانی خۆت به‌ده‌ست بێنی
ڕیشه‌ی ته‌مبه‌ڵی له‌ بن ده‌ربێنی
* * *
چاکی و پیاوه‌تی به‌رمه‌ده‌ له‌ ده‌س
بۆ هاشەوهوشه‌ گوێ مه‌ده ‌به‌ که‌س
وه‌نیه‌ تۆ که‌و بی و ئه‌م دنیا قه‌فه‌س
بڕۆ هه‌ر لایه‌ که‌ ئاره‌زوت هه‌س
* * *
ڕۆڵه‌! پیاوێکی ته‌واو پیاو بیت
له‌ناو مێژوو دا خاوه‌نی ناو بیت
بۆگه‌ل‌ و هۆزت ده‌روون سوتاو بیت
نه‌ک وه‌کوو یارۆ شێتی دراو بیت
* * *
نه‌ به‌رتیل‌خۆر به، ‌ نه‌ دوعانووس به‌
نه‌ نۆکه‌ر ئاغا بۆ نانه‌‌خووس به‌
نه‌ شێتی کچان نه ‌شه‌یدای لوس به‌ 
دوژمن به‌گیانی ده‌سته‌ی جاسوس بە
* * *
رۆڵه‌ به‌دایم ڕووکه‌ره‌ خوا
هه‌رچی گا کێڵای، نابێ گا بیخوا
نیوه‌ی ده‌س‌ڕه‌نجت، هه‌ر بۆ بێ‌نه‌وا
خۆت ڕسوا مه‌که‌ بۆ کراس و که‌وا
* * *
ڕۆڵە! هەر کاتێ کەوا من مردم
لە ناو گۆڕخانە تەسلیمت کردم
مەڕوانە بۆ ئەو ڕەنجە من بردم
مەڵێ من تورکم وەکو تۆ کوردم
* * *
هێنده‌ بخوێنه‌ که‌ خوێنده‌وار بی
له‌ناو کۆمه‌ڵ‌دا‌ زرنگ و هۆشیار بی
به‌ناوی چاکه‌ تۆزێ دیار بی
چ له‌ لادێ بی یا خۆ له‌ شار بی
* * *
ڕۆڵه‌! سه‌د ده‌خیل مه‌لایی مه‌که‌
ئیشی چاوشۆڕی و ڕسوایی مه‌که‌
درۆ و ده‌له‌سه‌ی خۆڕایی مه‌که‌
خۆت به‌ مه‌حکوومی ئاوایی مه‌که‌
* * *
ڕۆڵه‌ هه‌رکه‌سێ که‌ هۆشیار نه‌بێ
بۆ گه‌ل و هۆزی خزمه‌تکار نه‌بێ
ئه‌گه‌ر برات بێ له‌ لات یار نه‌بێ
دڵت بۆ ئیشی بریندار نه‌بێ
* * *
ڕۆڵه‌ نۆکه‌ری بۆ ئاغا مه‌که‌
کڕنوش بۆ خانم بۆ کوێخا مه‌که‌
له‌ شێخ و سۆفی مه‌ڕحه‌با مه‌که‌
به‌ درۆ و چاوەڕاو نان په‌یدا مه‌که
* * *
رۆڵه‌ ته‌ماکار مه‌گره‌ به‌برا
خۆت بسوتێنه ‌و ببه‌ به ‌چرا
بۆ سوودی هۆزت ده‌س که‌ به ‌هه‌را
درۆ و ده‌له‌سه‌ی ناپیاو دەرخرا
* * *
ڕۆڵه‌ عیسایی یا خۆ مووسایی
مه‌چۆ به‌گژیا هه‌ر به‌ خۆڕایی
هه‌تا ئه‌توانی به ‌دڵنه‌وایی
بیهێنه‌ سه‌ر ڕێ، ڕێگه‌ی برایی
* * *
چون ڕۆژێ ئه‌بێ که‌ به‌ کارت بێ
بۆ باری شانت که‌ خه‌مخوارت بێ
له‌ خه‌م خواردنا ئه‌ویش یارت بێ
وه‌ک برای پشتی هه‌ر هۆشیارت بێ
* * *
ڕۆڵه‌ من داییم نامێنم بۆ تۆ
هۆشت به‌ خۆ بێ، نه‌بی ڕه‌نجه‌رۆ
به‌ هووشه‌ی زۆردار، مه‌به‌ ده‌سخه‌ڕۆ
له‌سه‌ر خوو و ڕه‌وشت پیاوانه‌ بڕۆ
* * *
ڕۆڵه‌ من زه‌مان یارمه‌تی نه‌دام
هه‌لێ هه‌ڵ‌نه‌که‌وت بگه‌م به‌ مەڕام
داییم گه‌ردن که‌چ کڕنۆشی سه‌لام
لاره‌مل به‌ر ده‌م ئاغا و مام کوێخام