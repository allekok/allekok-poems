شاعیر: قانع
کتێب: گوڵاڵەی مەریوان
سەرناو: بادە نۆشی

کە دولبەر بادە نۆشی کا، ئەبێ من خزمەتی مێو کەم
بە شەو ئاودێری باخات و بە ڕۆژ دەفعی چڵ و چێو کەم

ئەوەندە یاس و بێزارم لە چەرخ و ئەهلی ئەم چەرخە
ئەبێ تەقلیدی مەجنوون و خەیاڵی ژینی سەر کێو کەم

چ ڕۆژێکە خوا ئەمڕۆ کە هاواری برینداریم
نەوێرم بانگی بۆ هەڵدەم، بە بۆڵەبۆڵی ژێر لێو کەم؟ 

مۆقەددەر باڵی توند بەستم، دەری کردم لە ناو یاران
مەگەر ئەمجار بە ناچاری، ڕەفێقی جنیی و دێو کەم

کە باخی ئارەزووم ئەمڕۆ نەبێ زاهید لە مەحشەردا
ئیتر بۆچ ئارەزووی باخی هەنار و قەیسی و سێو کەم

خەیاڵم وا بوو گۆچانی نەسیحەت هەڵگرم بۆ ڕان
وەکوو مووسا لە دەشتی ئەقدەسا، شوانانە هەر عێو کەم

شوعەیبێکم نەدی شەرتی شوانیم بۆ بەجێ بێنێ
ئیتر بۆ خزمەتی ڕانی، بەبێ سوود و بەبێ خێو کەم؟ 

چ خۆشە قانعی ئەمڕۆ، لە دەشتی وەحدەتا وەک تۆ
بە هیوای جەژنی سەربەستی، لە خوێنی جەرگ پارشێو کەم