شاعیر: قانع
کتێب: گوڵاڵەی مەریوان
سەرناو: یا موحەممەد لێو بەبار و دڵ بەبوریانم مەکە

یا موحەممەد لێو بەبار و دڵ بەبوریانم مەکە
ئەی ڕەئیسی هەردوو دنیا، دیدە گریانم مەکە
دەستە ئەژنۆ و چاوەڕێگەی دەستی یارانم مەکە
من کە ئالی تۆم، زەلیلی باری عیسیانم مەکە
غەیری قاپی ڕەئفەتت بۆ کەس سەناخوانم مەکە! 

ئەی شوعاعی شەمس و کەوکەب شوعلەیی ئەنواری تۆ! 
زینەتی جنات عدن شوبهەیی ڕوخساری تۆ
ئەی بوراق و تاج و ڕەفڕەف خەلعەتی ئەنواری تۆ
ئەی مەسیحا چاوەڕێگەی نوقتەیی گوفتاری تۆ
بەش بڕاو و بێ نسیبی لوتف و ئیحسانم مەکە

ئەی خوڵامی بارەگاهت قەیسەر و دارا و جەم
ئەی لە دیوانی جەزادا شافیعی جوملە ئومەم
مەسنەدی ئەوڕەنگی بەزمت کەوتە ژوور لوح القلم
ئینتیزاری فەیزی لوتفی تۆن هەموو عورب و عەجەم
غەیری ئالی تاهرینت دەستە دامانم مەکە

تۆ کەلیم و تەکیەگاهت عەرشی ئەعزەم میسلی توور
قاب قەوسینێ لە بەینا ما بە تێکەڵ نوور و نوور
باعیسی تەزئینی قەسر و جەننەت و سیمایی حوور
ڕۆژی مەحشەر چۆن بە بارێ نەگبەتۆ بێم بۆ حزوور؟ 
سا لەبەر خاتر حسێنت دڵ پەرێشانم مەکە

واسیتەی نوتقی بەعیر و موقتەدایی مورسەلین
شاتری مەیدانی فەزڵت سەد وەکوو روح الأمین
ڕێزە جۆیی خوانی لوتفت سەد هەزاران عاکفین
یا ڕەسوولەڵڵا بە حەقی ئال و بەیتی تاهرین
سەر کز و ئاشفتە حاڵی دەستی شەیتانم مەکە

مەخزەنی ئەسراری غەیب و ڕەهبەری ڕێگەی هودا
خاکی ڕێگەت کحل ما زاغ البصر بۆ ئەنبیا
شارقی بورجی نبووەت شاهبازی کیبریا
ڕەحمی خێرت بێ بە قانع، گیانە تۆ و زاتی خوا
کوا خەڵاتی موستەحەققم؟ ڕووت و عوریانم مەکە