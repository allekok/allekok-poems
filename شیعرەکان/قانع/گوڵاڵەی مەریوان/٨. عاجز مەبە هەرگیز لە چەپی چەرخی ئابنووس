شاعیر: قانع
کتێب: گوڵاڵەی مەریوان
سەرناو: عاجز مەبە هەرگیز لە چەپی چەرخی ئابنووس

عاجز مەبە هەرگیز لە چەپی چەرخی ئابنووس
گشتی بە دەستی فەردە مەقامات و چارەنووس

باری کە مەیلی هەس، بە خراپ بوونی مەملەکەت
ئەسپابی زاهرییە ئوردووی تورک و ڕووس

ئایا لە حاڵ و حوکمی سولەیمان شارەزای؟ 
یاخود لە وەزعیات و لە ئەعمالی فەیلەقووس

گشت مەست و ماتی خاکن و بێ دەس لە هەر خیتاب
نە پارە کار ئەکات و نە زمانی چاپلووس

کەی مەرهەمی جەڕاحەتی زۆرابە تورکستان
ڕۆستەم چ سوودی دی، لە شجاعاتی گیو و تووس؟ 

ناحەق نیسار ئەکا دڵ و ڕۆحی ئەسیری ئیشق
ناژی بە بیمی خەڵک، سەفایی کەنار و بووس

یا شیعری قانعی چ تەنەعوم بە قانعی
چۆن بێ ڕەواجە لەلای برادەرانی لووس و پووس