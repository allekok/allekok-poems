شاعیر: قانع
کتێب: گوڵاڵەی مەریوان
سەرناو: نەڵێی پاشکەوتووی

تۆ نەڵێی پاشکەوتووی، ئەی کوردەکەی ناکامیاب
قەت بە سووکی تێ مەفکرێ، ماڵ وێرانەی دڵ خراب

تاکوو من بووم، رۆستەمم بوو، ڕۆژی حەملە و کەشمەکەش
سەرکزی گورزی گرانی بوون، هەزار ئەفراسیاب

ئەو مقام و نەزمە من بووم، کێ لە شەئنی هەڵئەسا؟ 
هەر لە نووحۆ دەس بە دەس، تا هاتە دەورەی ئینقیلاب

ماجەرای کاوەم بەیان کەم، بەردی ڕەق ئەتوێتەوە
چی بە سەر خاکی عەجەم هێنا، لە شۆر و ئیزتیراب

یا، کەریم خانم چلۆن بوو! من نەڵێم تۆ خۆت بڵێ! 
چۆن لە خاکی فارسەکانا، کەوتە سەر قەهر و عیتاب

یەزدیجوردم، یەزدی کوردانە، ئەبێ چۆن ون ببێ
کێ هەتاوی بۆ ئەشارێتۆ لە ژێر پەردەی نیقاب؟ 

قانعا باسێ لە حاڵی گیو و گۆدەرزم بکە
تا لە داخا دڵ بە جارێ نەبووەتە لوولەی کەباب