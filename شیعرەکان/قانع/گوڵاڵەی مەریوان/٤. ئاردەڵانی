شاعیر: قانع
کتێب: گوڵاڵەی مەریوان
سەرناو: ئاردەڵانی

لازمە شەرح و بەیانی کۆمەڵی عالی جەناب
خانەدانی ئاردەڵانی، خاوەنی تێغ و تەناب

باسی بابائاردەڵانت بۆ بکەم چۆن پیاوێ بوو؟ 
ساکنی گوڵ عەنبەر و یەک حاکمێکی کامیاب

تایەفەی گۆرانە ئەسڵی، خەڵکی خاکی شارەزوور
پایتەختی شاری زەڵمە شاهیدی قەولم کیتاب

یادگاری پاشی خۆی ناوێ کڵۆڵە بێ درۆ
پاشی ئەو ئەلیاس و خدر و بابلۆی خاوەن عیتاب

مونزیرێک و دوو حەسەن، خدرێکی تر، ئەلیاس دوو
مستەفا خان و عەزیز و ئەحمەدی عاشق ڕوباب

ئینقرازی ئاردەڵانی هیچ نەبوو ئیللا غروور
قەهری هیچ و پووچی زۆر و کیبری بێ حەد و حیساب

قانعا باسێ لە حاڵی کوردەکانی تاڵشی
بێنە پێشۆ تا بزانن چاک بوون یاخۆ خراپ