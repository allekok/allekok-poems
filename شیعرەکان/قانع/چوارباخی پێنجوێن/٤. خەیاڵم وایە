شاعیر: قانع
کتێب: چوارباخی پێنجوێن
سەرناو: خەیاڵم وایە

خەیاڵم وایە زوڕنایەک لە سەر شاخ و چیا لێدەم
قۆڵی بێ عاری هەڵمالم، لە بەزمی بێ حەیا لێدەم

لە کەللەم تەم ئەکا دوودی هەناسەی سەد وەکوو فەرهاد
بە یادی شۆڕشی شیرین، قوڵنگی بێ بەها لێدەم

کە من ئوستادی مەجنوونم لە عیلمی شێتیا ئەمجا
لە کێوی نەجدەدا خۆشە، کە لافی بارەگا لێدەم

سەبا مژدەی بە من دا، من بە گوڵ، گوڵ بردی بۆ بولبول
دە با عوودی موبارەک بادی بۆ بادی سەبا لێدەم

چ دەستێ بو خوا ئەمڕۆ گرێی بەدبەختی لابردم؟ 
بە بەستە چەپڵەڕێزانی یەدی بەیزا دە با لێدەم

بە ڕەحمەت بێ دەهۆڵ کوت، وەسیەتێ چاکی بۆ کردم
وتی با، بەزمی هەڵپەڕکێ، بە یادی کیبریا لێدەم

منیش وەک قانعی ئەمڕۆ، لە گردی مامەیارەی خۆم
ئەبێ زوڕنایی خۆشبەختی بە شەوقی پادشا لێدەم