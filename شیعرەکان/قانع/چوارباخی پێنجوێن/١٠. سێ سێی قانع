شاعیر: قانع
کتێب: چوارباخی پێنجوێن
سەرناو: سێ سێی قانع
لەبارەی شیعر: دیوانی قانع، چوارباغی پێنجوێن، خەلیفە شوکڕوڵڵا دووهاڕووت، چاپی یەکەم ١٣٨٨ هەتاوی سنە، لاپەڕە ٢١٥ـ٢١٦. - نووسین: کەماڵ ڕەحمانی

سێ شتن ئەمڕۆ لە دنیا بێ وەجاخ و جێگەدار
شاعیران یەک، عالمان دوو، نیشتمانی کوردەوار

سێ شتن لەم دەورەدا، هیچ شۆرەت و ناویان نییە
عەیبی دەوڵەتمەند و شیعری قانع و مەرگی هەژار

وەک پڵاوی خانقا ئیسمێکی بێ‌جسمن برا
یەک مرووەت، دوو سەخاوەت، سێ وەفای عەهد و قەرار

سێ نەخۆشی کەوتە دونیا ،هیچ دەوا و چاریان نییە
کیبر یەک، بەرتیل دوو، سێ موخلیسی پارە و دینار

سێ مەتاعی پڕ بەها ئەمڕۆ تەواو بێ‌قیمەتن
یەک شیعر، دوو ڕاستی، سێ حورمەتی خاک و دیار

بێ‌وەفایی لازمەی سێ تایەفەن لەم کاتەدا 
دولبەران یەک، کورسی دوو، سێهەم گوڵی خونچەی بەهار

سێ کەسن هەرگیز بە مەیل و ئارەزووی خۆیان نەگەن
"قانعی" یەک، برسی دوو، سێ بولبولی دێوانەکار