شاعیر: قانع
کتێب: چوارباخی پێنجوێن
سەرناو: مازووچنین لە لادێ
لەبارەی شیعر: نووسین: کەماڵ ڕەحمانی - دیوانی قانع، هۆنراوەی: شێخ محەممەد کابولی، کۆکردنەوەی: بورهان قانع، کەڕەتی چاپ: هەشتەم ١٣٩٣ انتشارات پانیذ، لاپەڕە ٣٨٨ تا ٣٩١.

ژینی لادێ سەیرانە
گەرچی تۆزێ گرانە

ڕۆژی نەورۆز ئەوەڵ ساڵ
ئەکەونە ئیش کوڕ و کاڵ

یا جووت، یا جۆگە هێنان
بۆ ئاوداشتن دەغڵ و دان

یا تووتنە و یا درەو
ناوەستن بە ڕۆژ و شەو

یا گێرە یا شەن کردن
هەڵمەت بۆ فەرمان بردن

فەرقی نییە نێر و مێ
هەرچی دانیشتووە لە دێ

هەموو خەریک فەرمانن
بە دەست هێنانی نانن

تا تەواو ئەبێ هاوین
تێ ئەکۆشن زۆر بە تین

بەینێ لەویا بەتاڵن
خەریکی ئیشی ماڵن

تیرەک لێدان، گڵەبان
کۆڵان گرتن بە تەیمان

کە ئیش ڕووی کردە تەنکاو
کۆ ئەبنۆ لە حەوز و ئاو

چەند دارێ بی لای مزگەوت
هەندێ راست و هەندێ چەوت

بۆ سێبەر نێژراوە
سەکۆی لە بن کراوە

ئەهلی دێ لە زۆر و کەم
لەسەر سەکۆ ئەبن جەم

تاوێ شەڕە ئاوپرژێن
بە گاڵتەوە شەڕەجوێن

تاوێ باسی ژن هێنان
تاوێ تاریف دەغڵ و دان

دوو سێ ڕۆژێ بەم جۆرە
بە گۆرانی و بە هۆرە

ڕائەبوێرن بە شادی
گا گا بیری ئازادی

گا تەگبیری جوتیاری
گا گا خەمی هەژاری 

پیران بە سەبیل‌کێشان
باسی سۆفی و دەروێشان

باسی ژینی ناڕەحەت
باسی قەبر و قیامەت

مام خواکەرەم دنیا دیو
بانگ ئەکا، هەتیو مەتیو

بۆچی هێندە مناڵن؟ 
هەتاکو کەی لە ماڵن؟ ! 

بەراوردم تەواوە
تەقەی مازوو شکاوە

کێتان کوڕی مەیدانە
یاڵڵا، مازووچنانە

ئەمجا دەسەی کوڕوکاڵ
ڕائەکەنۆ ڕووەو ماڵ

ئاوایی ئەیکەن بە قاو
قیڕەی مناڵ، دەنگی پیاو

ئەوەی کە مازووچن بێ 
پیاو بێ وەیا خۆ ژن بێ

چارەکەی کۆڵی دایکی
یا کراسە کۆنی باوکی

ئەکەن بە چارەکەی نان
ئەوسا هەڵئەگرن گۆچان

ئەوەڵ ڕۆژ و ئاخر شەو
پۆل ئەبەستن وەکو کەو

لەناو شەخسی پەناماڵ 
هەر لە گەورە تا مناڵ 

لە ڕێی یەک، ڕائەوەستن
هەموو کۆمەڵ ئەبەستن

ئەمجا ئەدەن بە هەردا 
بە شاخ و داخ و زەردا

یەکێ دەوەن، یەکێ دار 
یا لە بەرڕۆژ، یان نزار 

یەکێ ئەچێتە سەر دار 
یەکێ لە دار دێتەخوار 

یەکێ بۆ دار، ڕا ئەکا
یەکێ باخەڵ دا ئەکا

جار جارێک، ئەهۆلێنن
دووراودوور یەک ئەدوێنن

قوولە و گۆرانی و هۆرە
لێیان ئەبێ بە نۆرە

کە ڕوژ گەییە چێشتەنگاو 
دەس ئەکەن بە قیڕەوقاو

دێنە خوار لە گشت لاوە
ئەڵێن: کاتی سەراوە

پۆل پۆل، ڕیز ئەبەستن 
تا سەر ئاو ڕاناوەستن

لەویا هەتا نیو سەعات 
نان ئەخۆن بێدەنگ و مات

ئەمجا یەکێ هەڵەدەو 
تێ ئەچریکێنێ وەک کەو

کڵاوی لار دائەنێ 
بە دنیا پێئەکەنێ

ئەڵێ: بۆ ئاخری ئەمرن 
هەتیو هەستن دەست بگرن

ئاوازی لێ هەڵ ئەبڕێ 
ڕۆحی عاشقان ئەچڕێ 

لەویا گشت ڕا ئەپەڕن 
لە جێ‌یەکا، دەست ئەگرن

تەقلە چڵکن، ڕانک شڕ
لەویا ئەیکەن بە سمڕ

یەک گەنجێکی باڵا جوان 
سەرچۆپی ئەگرێ بۆیان

کچیش هەموو لەو لاوە 
بە ڕیزە، ڕێک وەستاوە

کراس مۆر و سوخمە زەرد
کەوای ئاڵ، ڕومەت بێگەرد

هەریەک دڵی لە لایە
بۆخۆی خەریک سەودایە

جار جارێ گۆرانی بێژ
گەنم‌ڕەنگێکی درێژ

سەری وەرئەچەرخێنێ 
ڕیزی کچان ئەدوێنێ

دڵی هەر لە لای یارە
تەواو بێ ئیختیارە

سەرچۆپی‌کێش ساحیب یار
خۆی ئەلەرێنێ جار جار

هەرچەن یاری ئەبینێ
وەختە خۆی بپڕوکێنێ

لە سەرچۆپی تا گاوان 
ئەکەونە هەڵەداوان

نازانن دنیا چۆنە؟ 
چۆنە، ئەم چەرخەکۆنە؟ 

سەرچۆپی هەر دوو دەستە
یەک بۆ یەکتری مەستە

تێکەڵ ئەبن کچ و کوڕ
بە چەشنی مێخەک و دوڕ

دەس ئەگرن بە تێکەڵاو
کچی شۆخ و کوڕی لاو

کچان کە جنسی نەرمن 
تۆزقاڵەیەک بەشەرمن

لەویا شەرم نامێنێ
هەموو کەس خۆی ئەنوێنێ

تەقەی چەپڵە و هاژەی نەی 
لەرەی مەمکەی چەشنی بەی

بۆنی مێخەک و سمڵ
ئەدا لە ناو پەڕەی دڵ

کاتێ کە کچ ماندوو بوو
دەس بەر ئەدەن بۆ پشوو

یەکێ ئەڵێ: ئای دێرە 
با بڕۆین، چی کەین لێرە

کۆڵمان قورس و سەنگینە
وا ئیشمان پێکەنینە؟ ! 

دووبارە چەشنی کەوباڕ 
ئاژین ئەبن، لە نزار

ڕووەو ماڵ بە دارەودار
ئەسوڕێنۆ تا ئێوار

پێش ئەوەی تاریک دابێ
ئەگەنۆ نزیکی دێ

یەکێ گەڵا، یەکێ دار
یا دوولق، یا پێڵەوار

ئەیبەن بۆ پێویستی ماڵ
ئاوایە ژیانی ساڵ!