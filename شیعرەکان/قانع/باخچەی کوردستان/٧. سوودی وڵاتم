شاعیر: قانع
کتێب: باخچەی کوردستان
سەرناو: سوودی وڵاتم

سوودی خاکی کوردستانم چەن هەزاران دەر هەزار 
بۆت بنووسم کاکی کوردم، میوەیەکی بێ شومار

تووتن و گەنم و برنج و هەرزن و زەڕڕات و جۆ
گەنمەشامی و دێمیلە، هەم داڕوجان و گسکەشار

باسخ و نارنج و لیمۆ، پرتەقاڵ و هەم ترێ
کاڵەک و شووتی و ترۆزی کوولەکە و سەوزە خەیار

چۆنەر و سڵق و شویت و بامیە و کونجی و پەموو
شێلم و ماش و تەماتە، باینجان و کالیار

نۆک و نیسک و پەڕشە و پاقلە و پەتاتە و لۆبیا
سێو و هەرمێ، قۆخ و قەیسی، گوێز و کشمیش و هەنار

کاهوو و پیاز و کەلەرم و تەرسۆن و بنعەرزیلە
کاشمە و کۆڵ و بناو و، سور هەڵاڵی لانزار

مێو و سنجوو و کێکف و ژاڵە و گزیچار و شەهێن
گۆیژ و چوالە و بەڕوو و پەڵک و باڵاڵووک و چنار

داری بی، پێنج تایەفەن، لازم نییە ناویان ببەم
خاوەنی سی و نۆ بەری خاوەن ڕەواجە مازوودار

گزگل و خڕنووک و مازوو، پانکە و سیچکە و کەڵنج
پۆزە خووگە و هەمزە ئاغا، هەور بردوو و شاخدار

بەر گەڵا و تسقل و سەوزاڵی و نیسکە و گرێ
کارگ و قژگە و دەمووکە، سێفەڵووکەی ئاودار

جەوت و شۆکە، زۆڵەک و شینکە و بەڕوو هەژگ و گەڵا
هەم گەزۆ و زووخاڵ و پیفوو، چاکترینیان بارەدار

قانعی کاسب نیە، بۆیە کەمی لێ زانیوە! 
بۆ ئەوانی تر بپرسە لای پیاوی کاسبکار