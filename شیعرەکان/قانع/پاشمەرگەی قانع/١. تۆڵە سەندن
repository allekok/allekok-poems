شاعیر: قانع
کتێب: پاشمەرگەی قانع
سەرناو: تۆڵە سەندن

بە سەرما ڕامەبوورە کاکی زاڵم! 
لە دەستی زوڵمی تۆ، وێرانە ماڵم

بە شەو ئێشکچی ماڵ خان و ئاغام
بە ڕۆژ کۆڵ کێشی پووش و دڕک و داڵم

ئەگەر ڕا کەم لە بۆ مڵکی یەکێ تر
لەوێشدا قوڕ بە سەر هەر عەینی حاڵم

لە دەس قانوونی پیسی میر و ئاغا
لە هەر لا بم، بە دەس زوڵمۆ ئەناڵم

دە زاڵم نۆرەمە، خۆت ڕاگرە بۆم
بچێژە شەربەتی گورز و گۆپاڵم

بە تەنیا چاو لە قونجانێک بزانە
ئەسێنم حەقی زوڵمی چەند ساڵم

حەقی جووتیار و پاڵە و ڕەنجبەرانم
حەقی چەوسانەوەی خۆم و مناڵم

بە زەبری چەکوشی کاوە مێشکی ئەپژێ
قەوارەی پوچەڵی، زوحاکی زاڵم

چ خۆشە بێتە دی، ئامانجی بەرزم
ئیتر کۆشک و تەلاری میر نەماڵم

چ خۆشە هێزی ڕەنجبەر ڕابماڵێ
قەڵا و زیندانی ئاغای بەد فەساڵم

چ خۆشە من بڵێم ئاغا چ کارەی؟ 
بڵێ: ئەمڕۆ لە گومرکدا حەماڵم! 

چ خۆشە میر بە عینوانی کرێکار
بڵێ: ئیشت نییە؟ ئەمڕۆ بەتاڵم! 

چ خۆشە قانعا بێ خۆف و ئەندێش
بڵێیت: زاڵم لە کوێیە، من زەواڵم