شاعیر: نالی
کتێب: دیوانی نالی
سەرناو: بنواڕە وشکە سۆفی و ڕەقسی بە هەلهەلە

بنواڕە وشکە سۆفی و ڕەقسی بە هەلهەلە
 دیسان لە بەحری وشکی هەوا کەوتە پێمەلە

ئەم ئەرزە مەزرەعەی عەمەلە و گوڵخەنی ئەمەل
هەندی بووە بە مەسجید و، هەندی بە مەزبەلە

شێخم، چ گەرمە حەڵقەیی زیکرت بە ڕەشبەڵەک! 
حاڵی ئەمانە خۆ بە جەنابت موحەووەلە! 

دائیم لەدووتە مێگەلی ژن، نێرگەلی پیاو
بەم ڕیشەوە لەپێشەوە بوویی بە سەر گەلە! 

دنیا مەحەللی کەون و فەسادێکە، حیز و دوون
مەعلوومە چەن بەحیلەیە، عەییارە، چەند دەڵە! 

تۆ شێخ و ئەو عەجووزە، عەجەب دۆستی یەکترن! 
بێ شاهید و نیکاحە دیارە موعامەلە... 

نالی! سەرت لە گونبەدەکەی خانەقا دەکا
لایێ پڕە لە مەشعەلە، لایێ پڕە لە مەشغەلە...