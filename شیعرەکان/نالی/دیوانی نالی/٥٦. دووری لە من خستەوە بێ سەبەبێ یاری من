شاعیر: نالی
کتێب: دیوانی نالی
سەرناو: دووری لە من خستەوە بێ سەبەبێ یاری من

دووری لە من خستەوە بێ سەبەبێ یاری من
باری خودایا کە تۆ بگری سەبەبکاری من! 

مەستی خەیاڵی ئەوە، لەحزە ژمێری شەوە
دوژمنی خوێنیی خەوە، دیدەیی بێداری من

دیدە نیگەهبانی یار، تیپی سوروشکم هەزار
ناڵەیی دڵ نەی سەوار، ئاهە عەلەمداری من

گریە بە خوڕ دێتە خوار، هەروەکوو عەینی بەهار
خۆش بووەتە ئابشار مەدمەعی سەرشاری من

دولبەری عالی دەماغ، هەم قەدەمی سەروی باغ
بێتە نەزەرگەی قەراغ دیدەیی جۆباری من

حیکمەتی تۆ مولهەمە، هەم قەدەمت مەرحەمە
موستەحەقی مەرهەمە سینەیی ئەفگاری من

شاهیدی عەدلە و وەفا، مەعدەنی سیدقە و سەفا
 هاتووە دەرمان بکا قەلبی برینداری من

ئەی تەلەفی گفتوگۆ، جامیعی کیزب و درۆ
واعیزییە ئیشی تۆ، عاشقییە کاری من

مەشرەبی نالی گەلێ ئابی و ترشە، بەڵێ
موعتەریفە خۆی دەڵێ: چا نییە ئەتواری من