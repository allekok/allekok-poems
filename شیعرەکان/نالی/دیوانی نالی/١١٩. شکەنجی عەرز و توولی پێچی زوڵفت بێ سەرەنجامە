شاعیر: نالی
کتێب: دیوانی نالی
سەرناو: شکەنجی عەرز و توولی پێچی زوڵفت بێ سەرەنجامە

شکەنجی عەرز و توولی پێچی زوڵفت بێ سەرەنجامە
مەسەل توولی ئەمەل، عومری خزر، زنجیری سەودامە

بە شەڕ هاتن ڕەقیب و موددەعی، من خۆشی خۆشیمە
کە دەعوایە، لە هەر لایە بکوژرێ سوودی ئیسلامە

ئیشارەم کردە ئەبرۆی، یەعنی: میحرابت کەچە، فەرمووی: 
ئەمە قیبلەی تەمامی عالەمە، جێی جیلوەی ئیمامە

لە سایەی ڕوویی تۆوە شامی خەڵقی تەڵعەتی سوبحە
لە شامی زوڵفی تۆوە سوبحی ئێمە زوڵمەتی شامە

لە ئاب و تاب و ئەشک و ئاهی خۆمدا بووم بە بوریانی
لەباتی پوختەگی سووتام و ئێستەش پێم دەڵێ: خامە

نیشانەی پوختەگی بێدەنگییە نالی! ئەگەر پوختەی
بە حوججەت تەی بکە نامە، بە حیددەت پەی بکە خامە