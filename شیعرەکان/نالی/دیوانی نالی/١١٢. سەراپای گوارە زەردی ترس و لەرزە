شاعیر: نالی
کتێب: دیوانی نالی
سەرناو: سەراپای گوارە زەردی ترس و لەرزە

سەراپای گوارە زەردی ترس و لەرزە
دەڵێی عاسی بووە لەو جێگە بەرزە! 

سوروشکم ئاب و دانەی نارە، کێ دی: 
بە گەرمی داوەرێ بەم تەرزە تەرزە؟ ! 

ئەلا ئەی ئاسکی ناسک، بە باسک
شکاندت گەردنی سەد شێری شەرزە! 

ئەلا ئەی نازەنین ئاهوو، بە باهوو
دڵی سەییادی خۆت هێنایە لەرزە! 

دەفەرمووی: چاوەکەت زەنجیر کە نالی! 
کە موتڵەق چا نییە ئینسانی هەرزە