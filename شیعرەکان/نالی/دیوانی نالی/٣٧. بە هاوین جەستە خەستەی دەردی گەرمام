شاعیر: نالی
کتێب: دیوانی نالی
سەرناو: بە هاوین جەستە خەستەی دەردی گەرمام

بە هاوین جەستە خەستەی دەردی گەرمام
بە زستان دڵ شکستەی بەردی سەرمام

لە هێلانەی زەمیندا وەک شتور مورغ
منی قودس ئاشیان بێباڵ و پەڕ مام

لە قوربی قاب قوسینی دوو ئەبرۆت
منی أدنی چ دوور و دەربەدەر مام! 

بەڵاگەردانی باڵات بم ئەگەر چووم
فیدای هیندوویی خاڵت بم ئەگەر مام

نەفەس هەروا لە ڕێدا دێت و نایێ
لە سەیر و مەیری ئەسبابی سەفەرمام

دەمێکە وا لەسەر پێیەک دەسووتێم
لە شەوقی تۆ بە میسلی مۆم و هەر مام

وەرە قوربان! بە جان هەردوو برا بین
کە تۆ بێمادەر و من بێپودەر مام

لە دارالعلمی تەحسیلی مەعاریف
وەکوو نالی جەهوول و بێخەبەر مام