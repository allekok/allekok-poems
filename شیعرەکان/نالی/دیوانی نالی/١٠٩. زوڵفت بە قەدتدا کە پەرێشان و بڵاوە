شاعیر: نالی
کتێب: دیوانی نالی
سەرناو: زوڵفت بە قەدتدا کە پەرێشان و بڵاوە

زوڵفت بە قەدتدا کە پەرێشان و بڵاوە، 
ئەمڕۆ لە منی شیفتە ئاڵۆز و بە داوە

ئەم عومرە عەزیزە کە لە بۆت نەقد و دراوە، 
سەد حەیف و درێغا کە موسوڵمانی نەماوە! 

عومرێکی درێژە بە خەیاڵی سەری زوڵفت
سەودا و پەرێشانم و، سەودایەکی خاوە

هەرچەندە کە ڕووتم، بەخودا مائیلی ڕووتم
بێبەرگییە عیللەت کە هەتیو مەیلی هەتاوە... 

مانی نیەتی قووەتی تەسویری برۆی تۆ
ئەم قەوسە بە دەستی موتەنەففیس نەکشاوە

بۆچی نەگریم، سەد کەڕەتم دڵ دەشکێنی! 
بۆ مەی نەڕژێ، شیشە لە سەد لاوە شکاوە! 

بێفائیدەیە مەنعی من ئێستاکە لە گریان
بۆ عاشقی بێچارە زووەم ئاوە ڕژاوە! 

هەر جۆگە و جێگێکی کەوا سوور و سوێر بێ
جێی جۆششی گریانی منە و خوێنە ڕژاوە

سۆزی دڵمە باعیسی تاو و کوڵی گریان
مەعلوومە کە ئاگر سەبەبی جۆششی ئاوە

نالی وەکوو زوڵفت کە موتیعی بەری پێتە
تێکی مەشکێنە، بە جەفا مەیخەرە لاوە