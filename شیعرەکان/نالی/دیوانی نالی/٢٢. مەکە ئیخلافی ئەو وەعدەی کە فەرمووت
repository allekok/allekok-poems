شاعیر: نالی
کتێب: دیوانی نالی
سەرناو: مەکە ئیخلافی ئەو وەعدەی کە فەرمووت

مەکە ئیخلافی ئەو وەعدەی کە فەرمووت
دەخیلت بم کە خانەی سەبرەکەم سووت

لە ڕووت و قووتی وەک من ڕوو[ت] مەپۆشە
کە وەسڵی تۆیە قووتی عاشقی ڕووت

موژەت قوللابییە هەم تیر و هەم شیر
برۆت میحرابییە هەم تاق و هەم جووت

لە سندووقی پڕی سینەم بترسە
کە ئاگر بەر بداتە تەخت و تابووت

لەبەر خەندەی لەبی لەعلی ئەتۆ بوو
کەوا شەککەر دەباری، گوڵ دەپشکووت

دەکەی نەخچیری سەد دڵ هەر بە تیرێ
ئیلاهی هەر بمێنێ دەست و بازووت! 

چ شیرینە خوتووتی دەوری لێوت
بەڵێ مەعلوومە خۆشە خەتتی یاقووت

هە نالی! بەڵکوو بیکێشی بە ناڵین
بناڵە، دامەنیشە مات و مەبهووت