شاعیر: نالی
کتێب: دیوانی نالی
سەرناو: بە مەرگی خۆت قەسەم زاهید هەموو عومرت عوبوورێکە

بە مەرگی خۆت قەسەم، زاهید، هەموو عومرت عوبوورێکە
مەقام و مەنزڵت، ئاخر، لەکن جەمعی قوبوورێکە

دڵم بەردە ئەگەر شاخە، بە چاوی سووکی مەنواڕێ 
بەخۆڕایی نەسووتاوە، ئەمیشە کێوی توورێکە

شوعاعی ڕووت لە گەردندا دیارە دڵ دەسووتێنێ
بنازم بەم تەجەللایە، چ خورشید و بلوورێکە!

لە خەڵوەت هاتەدەر سۆفی، گڵ و بەردی بە سەرما دا
مەکەن مەنعی لەبەر خەڵوە، ئەویش تازە غوروورێکە

غەمی چاوت لە چاومدا، هەمی قەددت لە سینەمدا
لەبەر سستی و زەعیفی ئەو خەوێکە، ئەم خوتوورێکە!

بە زاهیر شادمانیمە لەبەر کەتمی هەموو دەردان
کە نالی گەر بناڵێنێ ئەمیش نەشئە و سوروورێکە