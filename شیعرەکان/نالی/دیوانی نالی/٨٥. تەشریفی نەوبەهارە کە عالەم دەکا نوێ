شاعیر: نالی
کتێب: دیوانی نالی
سەرناو: تەشریفی نەوبەهارە کە عالەم دەکا نوێ

تەشریفی نەوبەهارە کە عالەم دەکا نوێ
دڵ، چونکە میسلی غونچەیە، بۆیێ دەپشکوێ

لەم وەعدە خۆشەدا گوڵ و گوڵچیهرە تێکەڵن
یەک ڕەنگ و موتتەحید، بە دڵ، ئەمما بە تەن جوێ

عەرعەر عەدیلی قەددییە، یەعنی بەرابەرن
سونبول شەبیهی زوڵفییە، فەرقی نییە مووێ

لەم خۆشییە کە هێزمی مەتبەخ سەوز بووە،
ماوم عەجەب لە دیدەیی سۆفی کە ناڕووێ!

تیپی شکۆفە، خەیمەیی داوە لە هەر تەرەف،
یا شاهی نەوبەهارە، هەڵیداوە هۆردووێ؟!

دنیا کە گوڵ گوڵی بووە، قوربان، ئەتۆش وەرە...
تالیب بە گوڵ بە، قەیدی چییە گوڵ گوڵی بوێ!

بولبول، کە گەرمە نەغمەیی، ئاگر دەکاتەوە
غونچە، حەزینە، جەرگ و دڵی بۆ دەکا توێ

نالی! زوبانەکەی تەڕ و پاراوی سەوسەنت
حەیرانی چاوی نێرگسە، وەک لاڵە، نادوێ...