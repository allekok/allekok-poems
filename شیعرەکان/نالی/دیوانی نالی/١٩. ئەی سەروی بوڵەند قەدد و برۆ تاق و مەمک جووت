شاعیر: نالی
کتێب: دیوانی نالی
سەرناو: ئەی سەروی بوڵەند قەدد و برۆ تاق و مەمک جووت

ئەی سەروی بوڵەند قەدد و، برۆ تاق و، مەمک جووت! 
کێ دەستی دەگاتە بەی و ناری نەگەیشتووت؟ ! 

دەم هەمدەمی غونچێکە نەپشکووتووە هێشتا
با کەشفی نەکرد بەرگی عەترپۆشی گوڵی ڕووت

گریانی من و خەندەیی تۆ ئێستە دەشوبهێ
بەو مەوسیمی بارانە کەوا خونچە دەپشکووت

خڵخاڵی قەدم، وەک خەمی زولفەینی سەراپات، 
پشتانی قەدت بێت و فیدای بازنی بازووت

خاڵی نییە نالی دڵەکەت ساتێ لە هیجران
تا تاری وجوودت نەپسێنێ مەلەکولمووت