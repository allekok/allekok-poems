شاعیر: نالی
کتێب: دیوانی نالی
سەرناو: وەسفی ڕوخساری لە فیکری بەنی ئادەم بە دەرە

وەسفی ڕوخساری لە فیکری بەنی ئادەم بە دەرە
ئیبتیدای مەدحی دەمی وەک خەبەری بێئەسەرە

نەو نیهالی قەدی تۆ عەرعەرە، دڵخواهی منە
ڕاستە دڵدارە، وەلێ حەیفە کەوا بێسەمەرە

قامەتی سەروی، ئەگەر بێ بەرە، بۆچ نارەوەنە؟ ! 
تۆ بڵێ زوڵفی ئەگەر دووکەڵە، بۆچ ناری بەرە؟ ! 

زوڵف ئەگەر دووکەڵە، دووکەڵ بەری گوڵناری نیە! 
سەروە گەر قامەتی، کەی سەروی ڕەوان بارەوەرە؟ ! 

بە حەقی جەڕڕی هەیاسەی زەڕ و کاکۆڵی سەری
دڵی گوم گەشتەیی من کوشتەیی پشت و کەمەرە

بێ ئەگەر بێتە دەرت، دەیدەیە بەر شەق وەکوو گۆ
نییە زاتیشی نەیێ دڵ، چ بکا، قوڕ بە سەرە! 

لە دەمی ناڵەیی زارم، دڵی پڕ زەمزەمەکەم، 
وەلوەلەی حەلق و گەرووی نالی لە گەردوون بە دەرە