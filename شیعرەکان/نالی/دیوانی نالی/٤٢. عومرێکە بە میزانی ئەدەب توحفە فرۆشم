شاعیر: نالی
کتێب: دیوانی نالی
سەرناو: عومرێکە بە میزانی ئەدەب توحفە فرۆشم

عومرێکە بە میزانی ئەدەب توحفە فرۆشم
زۆرم وت و کەس تێی نەگەیی، ئێستە خەمۆشم

لەو گەردەن و عیقدە کە پڕە گەردەن و گۆشت
بەو پێیە کەنارم کە پڕە دامەن و کۆشم

وەک توڕڕەیی پێچیدەیی تۆ ساغ و شکستەم
وەک نەرگسی نادیدەیی تۆ خۆش و نەخۆشم

سەرخۆشی شەرابی دەمی تۆ بووم و، ئەمێستاش
قوربان، سەری تۆ خۆش، کە نەماوە سەری خۆشم! 

شێخی و سەراپا دەڵەک و ڕێوی دەپۆشی
نالیم و بە ڕووتی لە هەموو دیدە دەپۆشم