شاعیر: نالی
کتێب: دیوانی نالی
سەرناو: بیدی مەجنوونە وجوودم لە هەموو بەر بەرییە

بیدی مەجنوونە وجوودم لە هەموو بەر بەرییە
نە کەسێ مونتەفیعی یەک بەری یا سێبەرییە

چیت لە کاکۆڵی سەر و موویی میانی داوە؟ 
هەموو هەر هەمم و پەرێشانی و دەردی سەرییە

بە ڕیا باری تەکالیفی ڕوسوومی بۆ خەڵق
چ دەکێشی؟ ئەمە حومقێکە عەلاوەی کەرییە

موتمەئین خاتر و ئەیمەن مەبە هەرگیز لە شەڕی
نەفسی ئەممارە، کە ئەم مارە لەگەڵ تۆ شەڕییە

لۆمەیی نالیی دێوانە مەکەن ئەی عوقەلا! 
ئەمە موددێکە زەدەی لەتمەیی دەستی پەرییە