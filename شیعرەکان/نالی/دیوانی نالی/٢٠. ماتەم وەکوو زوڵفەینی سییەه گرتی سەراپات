شاعیر: نالی
کتێب: دیوانی نالی
سەرناو: ماتەم وەکوو زوڵفەینی سییەه گرتی سەراپات

ماتەم، وەکوو زوڵفەینی سییەه، گرتی سەراپات
پۆشی لە ڕوخت تەعبییەیی بەیدەق و شامات

تاقانە یەتیمی خەلەفی ئاخری نیسان! 
تۆ خۆش بی، سەدەف بوو بە فیدات، دوور بی لە ئافات

بۆ فەوتی سەدەف حەیفە بڕێژی دورەری ئەشک
زایع مەکە دوڕ دانە بە غارات و خەسارات

دیدەت وەکوو گوڵ سوورە، پڕی شەبنمی ئەشکە؟ 
یا لالەیی پڕ ژاڵەیە دوو نەرگسی شەهلات؟ 

بۆ گریەیی تۆ ڕەنگە منیش هێندە بگریێم
گەوهەر بڕژێنین بە بوڵندیی قەد و باڵات

لاکین ئەمە دونیایە، گەهێ سوورە، گەهێ شین
لا یسألُ مَن عاشَ، وَ مَنْ مات، وَ مَنْ فات؟ ! 

بەس گریە بکە بۆ پدەر و بابی حیجابت
بێبابیی تۆ مووریسە بۆ وەسڵ و مولاقات! 

بێبابیی تۆ بۆ من و تۆ بابی فوتووحە
بێبابیی تۆ خواستەیی من بوو بە ئاوات

بێبابی مورادی من و تۆ بوو بە تەمەننا
بێبابی دوعایی من و تۆ بوو بە موناجات

ئەو بابە کە فەتح و زەفەری قەلعەیە قەلعی
با قەلعی بکا زەلزەلەیی هازیمی لەززات

ئەو پیری خەرەف، ئافەتی مەردی و سەفا بوو
تۆ شۆخ و جوان، دوور بی لە ئافات و خەرافات

ئەو فەوت و وەفاتە سەبەبی عەهد و وەفاتە
چوو ساعیقەیی بەردی عەجووز و، گوڵ و مل هات

گوڵ تاجی لەسەر نا و، چەمەن مەخمەڵی پۆشی
هات موژدە کە خەلعەت گەیییە بەر بە موباهات

هات زەمزەمەیی بولبول و ئاوازەیی قومری
هات بادی سەبا، دێن و دەچن عەرعەر و بانات

نەجم و شەجەر و نەرگس و ئەنواری شکۆفە
جیلوەی چەمەنن، یەعنی زەمین بوو بە سەماوات

ماوەردە لەسەر خەرمەنی گوڵ عەترفشانە، 
یا ئاوی حەیاتە: عەرەقی وردی موحەییات؟ ! 

گوڵشەن وەکوو بەزمێکە کە ئاحادی هوزاری
بۆ تاقە گوڵێکی گەیییە ڕوتبەیی میئات

تۆ باقییەیی ساقییەیی سەحنی چەمەن بە
مەیدان هەموو مەی دانە بە کاسات و بە تاسات

نالی یەک و ئەو کەس کە تەمامی غەزەلی بیست
مەعلوومی بووە زۆر و کەمیی خاریقی عادات