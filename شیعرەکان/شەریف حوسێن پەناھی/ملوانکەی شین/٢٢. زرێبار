شاعیر: شەریف حوسێن پەناھی
کتێب: ملوانکەی شین
سەرناو: زرێبار

لە پەڕ شاری مەریوان
دوو چین کێوی سەوز و جوان

راوەستاون بەرانبەر
بەرز و دارستان لە سەر

لە داوێن ئەو کێوانا
لە ژێر تاقی ئاسمانا

گۆمێکی جوان وەستاوە
کە (زرێبار)ی ناوە

کێوان سەوز و دڵنشین
ئاسمان و ئاو هەر دوو شین

زرێبار و بەهاری
بەهەشتی کوردەواری

****

لە نێو دارستان قەراخ
باڵندەکان شاخ بە شاخ

کۆ دەبن و یەک دەگرن
ئاسمانی سەر ئاو دەبڕن

لە ژێر تیشکی هەتاوا
لە سەر ئاوێنەی ئاوا

وێنەی خۆیان دەبینن
مەست دەبن و ئەخوێنن: 

زرێبار و بەهاری
بەهەشتی کوردەواری

****

شنەی بەیانی بەهار
ئەدا لە سەر زرێبار

کاتێ کە بووکی هەتاو
تیشکی ئەخاتە سەر ئاو

وێنەی کراسی کیژی کورد
کە شەماڵ لێیدا ورد ورد

شەپۆلی جوان و زێڕین
دەڕژێتە سەر ئاوی شین

بەرەو چیمەن و گوڵزار
رێ دەکەون بۆ لێوار

بەرانبەر بووکی هەتاو
کیژی زێڕینی هەتاو

لەو کاتی بەربەیانە
شادی و سەمایانە

ئەڵێن شەپۆلی قەراخ
دەنگیان ئەڕوا شاخ بە شاخ: 

زرێبار و بەهاری
بەهەشتی کوردەواری

****