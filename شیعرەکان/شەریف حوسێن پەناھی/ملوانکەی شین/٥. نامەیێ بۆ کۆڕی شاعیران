شاعیر: شەریف حوسێن پەناھی
کتێب: ملوانکەی شین
سەرناو: نامەیێ بۆ کۆڕی شاعیران

کورد ئەگەرچی زۆرە دەردی، بەردی مەینەت وا لە رێی
دەس لە ئەژنۆگرتن ئەو بەردانە لانابا لەرێی

شێعری خاوێنم دەوێ خوێنی دڵ و زاری نەبێ
رەنگی فرمێسکی دەروون و بۆنی خەمباری نەبێ

بۆ چی قانع بم لە ژینا، بۆ ئەبێ هەوڵێ نەدەم؟ ! 
بۆ ئەبێ دەس هەڵگرم، تاکوو بە ئامانجم نەگەم؟ ! 

هێمنی هەڵناگرێ ئەم چەرخە بۆ کوردی کوڵۆڵ
تا بەکەی هێمن بژین و تێنەکۆشین گورج و گۆڵ؟ 

گەر هەموو پەرداخی ژینم هەر وەها پڕ بێ لە ژار
ناگرم دەستم لە ئەژنۆ، قەت بە خۆم ناڵێم هەژار

هەر وەکوو (بێکەس) ئەگەرچی دەردەدار و بێکەسم
من کەسم کوردە، بە کەس ناڵێم هەژار و بێکەسم

شێعری خاوێنم دەوێ خوێنی دڵ و زاری نەبێ
رەنگی فرمێسکی دەروون و بۆنی خەمباری نەبێ

٢

تا پەری شێعرم نەدی، هەر ساتە بیرێ وام هەبوو
داخەکەم چاوی پەریش، غەیری خەمی تێدا نەبوو

بۆ گوڵی شادی گەڕام ماوەیێ، هەتا بیدۆزمەوە
تاکوو بەرگی بووکی شێعری پێ بڕازێنمەوە

شار و کوێستانی وڵاتی کوردەواریم گرتە بەر
پێکەنینم نەدی هەرگیز لە دڵ هاتبێتە دەر

بۆ نەگریم من کە پەروەردەی هەوای شاری خەمم؟ ! 
چی بنووسم؟ غەیری ئەو فرمێسکە، چی بێ بەرهەمم؟ ! 

کوردەواری هەر بەشی زووخاو و دەرد و زیللەتە
تاکوو داهاتووی بە چی بێ، زەحمەتی ئەم میللەتە؟ ! 

لێم ببوورن ئەی هەژار و بێکەس و هێمن، ئەمن
ئێستە ئەیزانم کە ئێوە بۆچی ئالوودەی خەمن؟ ! 

ئەو خەمانەی نەمدەناسین وا ئەسیری کردووم
چی بڵێم؟ ! چۆنی بڵێم؟ ! چەشنێ کە پیری کردووم

****