شاعیر: شەریف حوسێن پەناھی
کتێب: ملوانکەی شین
سەرناو: قوتابخانە

١

پاش ئەوەی کە خۆر هەڵدێ
پڕشنگ ئەخاتە سەر دێ

خوێندەواران دێنە دەر
رێی مەکتەب دەگرنە بەر

***

لە نێو کۆمەڵی ماڵان
بۆ خوێندنی منداڵان

ماڵێکی زۆر وێرانە
کراوەتە قوتابخانە

کاکی مودیر بەیانی
بەر لە خوێندەوارانی

ئەڕوات و لەو بەر درگا
ماوەیێ هاتوچۆ دەکا

رەوشتی کاکی مودیر
لاوی ژیر و رۆشنبیر

لە نێو دڵی خەڵکی دێ
بە جوانی گرتوویە جێ

یاری هەژارەکانە
هیوای نەدارەکانە

لاوێکی چاک و رووخۆش
کوردی وێژ و کوردی پۆش

٢

ماوەی تر مەکتەبی دێ
گەرم ئەبێ بە سروودێ

لە پەنجەرەی پورتوکاو
تیشکی خۆر ئەداتە ناو

مامۆستا وەکوو جاران
ئەڵێ بە خوێندەواران: 

دیسان رۆژی شەممەیە
کاتی پرسینەوەیە

( وریا تۆ هەستە سەر پێ
دەرسی پێشووم بۆ بڵێ

(ئا) وێنەی چی؟ (ب) وەک چی؟ 
(ت) وێنەی چی؟ (پ) وەک چی؟ 

لە ئەلفەوە تاکوو یێ
هەرچی دەیزانی بیڵێ. )

وریا بیر ئەکاتەوە
وەڵامی ئەداتەوە: 

( ئا وێنەی ئازادی
ئاڵای ئاوات و شادی

ب وەکوو برسییەتی
پ وێنەی پێ پەتی

ت وەکوو تاڵی ژین
تاریکی و تێکۆشین)

کاتێ شتێ نازانێ
بۆ منداڵان ئەڕوانێ

(نون بە وێنەی نەدار
هـ بە چەشنی هەژار)

٣

کاکی مودیر هەڵدەستێ
بەرامبەریان دەوەستێ

ئەڵێ: (بەسیەتی ئیتر
دەس کەینە باسێکی تر

هەتا من لە بیرم بێ
ئەم وشانە ئەگوترێ

تاکەی دەرسی دڵتەنگی؟ 
تاکەی دەرد و بێدەنگی؟ 

ئیتر لایان بەین لە بیر
روو کەینە را و تەگبیر)

***

منداڵەکان مات ئەبن
دەرسی تازە گوێ دەگرن

بێدەنگی قوتابخانە
پڕ دەبێ لەم وشانە: 

(ئا وێنەی ئازادی
ئاڵای ئاوات و شادی

ب وەکوو بیرەوەر
ت وێنەی تێکۆشەر

س وەکوو سەربەستی
سەر و سێدارە و سستی)

منداڵ بە یەک دەنگەوە
دەڵێن بە ئاهەنگەوە: 

(خ بە وێنەی خەبات
خوێندن و خوێن و خەڵات

کاف وێنەی کوردستان
کورد و کۆمەڵ و کوێستان)

***

ماوەی بەر لە نیوەڕۆ
دوایی دێ دەرسی ئەمڕۆ

ئێوارە منداڵەکان
لە نێو باخ و لە سەربان

دەرسی تازە دخوێنن
بە خەڵکی رادەگەیێنن: 

(ی وەکوو یەکیەتی
یەکگرتن و یارمەتی)

٤

ڕۆژی شەممەی داهاتوو
ئەم دەرسەیان لەبەر بوو

بەڵام تاکوو خۆراوا
بەو گەرمای خۆرەتاوا

لە رێی شارا وەستابوون
چاوەڕێی مامۆستا بوون

تینی خۆر و خەمباری
پرسین و چاوەنواڕی: 

(مامۆستامان وا لە کوێ؟ 
بۆچی نایەتەوە دێ؟ )

***

پێش ئەوەی تاریک دابێ
هەواڵێ کەوتە نێو دێ: 

(مامۆستای قوتابخانە
کەوتووەتە بەندیخانە

مامۆستای قوتابخانە
کەوتووەتە بەندیخانە)

***

ماوەی حەفتەیێ دەگوزەرێ
نابێ لەوی خەبەرێ

بەڵام خوێندەوارەکان
هەر لە قوتابخانەدان

دەنگی بەرزی دەرسی جوان
ئەڕوا بەرەو ئاسمان: 

(ب وێنەی بێگانە
برین و بەندیخانە... )

چاویان وا بە رێەوە
مامۆستایان بێتەوە

٦

رۆژی هەوەڵی زستان
کە سەرما هاتە کوێستان

کەسێ هەواڵێ دێنێ
دڵی دێ ئەلەرزێنێ: 

(چەن لاوێکی رۆشنبیر
بە هاوڕێی کاکی مودیر

ئەو رۆژە تاریک و روون
لە سێدارە درابوون)

٧

ئیتر ئەو منداڵانە
جێ دێڵن قوتابخانە

کاتێ ئەڕۆن بە دڵتەنگ
چاو بە فرمێسک و بێدەنگ

خوێندەوارێ کش و مات
سەرنجی دیوار ئەدات

فرمێسکی پڕ لە گرێ
دێت و بەر چاوی دەگرێ

لە بان تەختەی سەر دیوار
خەتێ مابوو بە یادگار

دڵی نەدەهات کەسێ
شتی لە سەر بنووسێ: 

(ی وەکوو یەکیەتی
یەکگرتن و یارمەتی

ئا وێنەی ئازادی
ئاڵای ئاوات و شادی)