شاعیر: سابیر ڕازی
کتێب: هۆنراوەکانی وەلی دێوانە (شەم و پەروانە)
سەرناو: نازداری جافان

نازداری جافان، نازداری جافان
نازداری بێ‌عەیب تایەفەی جافان

پێش‌ڕەوەی پۆلی ئاسکی سەرشاخان
گوڵی سەرکردەی گوڵی ناو باخان

ئاسکی کەژاڵ، چاو لە دەشت و دەر
توند و سرک و گورج لە سێبەر سڵ‌کەر

لە تیرەی تەتار شۆخی شیرین‌خاڵ
خاوەن خەت و خاڵ خەتا و خوتەن ماڵ

جێگەت سازگار لە بەرزی کوێستان
ڕاوچیانت وێڵ دڵیان پڕلە ژان

ئەبرۆ وەک کەوان چالاک و چاوڕەش
لە دەست و تیرت ئەتکێ خوێنی گەش

گۆنە و لاجانگت هەتاوی قەدپاڵ
باڵندەی توندڕەو شمقاڕی تیژباڵ

چرای ڕووناکی هەموو ڕەش‌ماڵان
ناوت ویردی لێو خاوەن ئیقباڵان

بە کوڵمی گەشی پڕ لە نوورەوە... 
کێت نەدابەدەم ئاگری سوورەوە؟ 

بەو برۆ ڕەشە تۆخ و قەترانە... 
خانەی چەن دڵت کردە وێرانە

بەو چاوەگەشەی سورمە تێ‌کراوە... 
موژەت لە خوێنی کێ وەرنەداوە؟ 

بەو نیونیگای ناز، بەو لەنجەولارە... 
ئاخر جەرگی کێت نەکردووە پارە؟ 

بە ڕەوتی نەرم و لەنجەو هاتووچوو... 
بڵێ کێت نەکرد بە باوک مردوو؟ 

بە گەردەنی بەرز شوشەتەزەوە... 
بە پرچی لول و باڵای بەرزەوە... 

توخوا دڵی کێت تۆ نەستاندەوە؟ 
خانەی ژیانت نەڕوخاندەوە؟ 

من لە داخی تۆ جەرگم بوو توێ‌توێ
هەر داخە دێتە سەر داخانی نوێ