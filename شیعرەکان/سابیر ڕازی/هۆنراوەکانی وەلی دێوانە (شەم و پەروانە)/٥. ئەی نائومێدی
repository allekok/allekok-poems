شاعیر: سابیر ڕازی
کتێب: هۆنراوەکانی وەلی دێوانە (شەم و پەروانە)
سەرناو: ئەی نائومێدی

ئەی نائومێدی، ئەی نائومێدی
ئەی ڕەنجەڕۆیی، ئەی نائومێدی

یاران ڕۆژڕەشی وەک من کوا؟ کێ دی؟ 
دەردی مەجنونم هێناوەتە دی

شاخ و هەرد و چۆڵ گەڕام سەرانسەر
لە توناوتونی (بابا) چوومەدەر

هەردی (نجد) گەڕام جێی (قەیس)ی داماو
وێنەی (پەروانە)ی پەڕوباڵ سوتاو

هاتمە ئەو شوێنەی ماوام قیبلەم بوو
ئەو جێگەی کە زوو! جێ و ڕێی (شەم) بوو

چیم دی؟ هەواری چۆڵ و وێرانە
بایەقوش تیایا کردبوی لانە

نەمابو دەنگی هەیاهوی جاران
بێ خشپەو سامناک وێنەی موغاران

پرسیم بایەقوش هاودەردی دەردم
دۆستی هاوڕاز و هەناسەی سەردم

من (پەروانە)کەی وێڵ و (دێوانە)م
جێ گیری (قەیس)ی ڕیسوای زەمانەم

پەڕوپۆ سوتاو لەخێڵ جێ ماوم
تیری عەشقی (شەم) لە جەرگی داوم

بایەقوش وتی شێتی سەوداسەر
ڕیسوای زەمانە، وێڵی دەشت و دەر

خێڵ پێچایەوە چووۆ بۆ (لەیلاخ)
بۆ من جێی چۆڵ ما، بۆ تۆش ئاخ و داخ

لە شومی چارەم من واماومەوە
بە نائومێدی بەسەودامەوە

ئاخ! چی بکەم لەدەس چەوتی زەمانە
ڕوو لە هەرکوێ کەم بۆتە وێرانە