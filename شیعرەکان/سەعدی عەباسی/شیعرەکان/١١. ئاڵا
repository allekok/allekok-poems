شاعیر: سەعدی عەباسی
کتێب: شیعرەکان
سەرناو: ئاڵا
لەبارەی شیعر: ١١ی پووشپەڕی ٢٧٢٢ی کوردی - نووسین: سەعدی عەباسی

شەقام شەقام و شار بە شار دێمەوە لات!
گڵۆپ گڵۆپ دادەگیرسێم بۆ ڕووناکی دڵی ساوات!

کانی کانی، ڕووبار ڕووبار دێمەوە لات!
دڵۆپ دڵۆپ دەبمە شەپۆلێکی بەدفەڕ بۆ گەمارۆی نەیارانی دەوری باڵات!

هەور هەور، گەواڵ گەواڵ دێمەوە لات!
کولو کولو دادەبارێم بۆ ساڵیادی بەرزی کۆمار لە گشت وڵات!

فیشەک فیشەک، برین برین دێمەوە لات!
تک تک، سوور سوور دەبمە خوێن و دادەچۆڕێم، لەبەژنی شۆڕە لاوێکی جەرگەی خەبات!

نەمام نەمام، چەپک چەپک دێمەوە لات!
دەبمە گوڵ و دەبمە شینکە بۆ ڕەنگاڵەی کێو و چیات!

تیرێژ تیرێژ وەک خۆرەتاو دێمەوە لات!
کزە کزە دەبمە ئاسۆ بۆ گەشایی لە هەر چوار لات!

دەبمە خوێن و دەبمە بەفر و دەبمە خۆر و دەبمە شینکە و دێمەوە لات!
بەرز بەرز دەشنێمەوە قیت قیت، قۆز قۆز دەبمە ئاڵات.