شاعیر: سەعدی عەباسی
کتێب: شیعرەکان
سەرناو: باوەش
لەبارەی شیعر: ٢٦ ی سەرماوزی ٢٧٢١ ی کوردی - نووسین: سەعدی عەباسی

ڕۆژ بە تاسەی باوەشێکی پڕ ئەوین و بێ درۆم
شەو لەدوای ئەو خوازە شیرینەم هەدا نادەم بەخۆم

گەرچی زۆریان باسی عەشقی بێ سەرەنجام کرد لەلات
دێم بە نێوی خوای ئەوین سوێندی ئەوینداری دەخۆم

کێ دەڵێی دین دوژمنی هیوا و حەز و دڵدارییە
من بە ئاوی کەوسەریش دەسنوێژی دڵداری دەشۆم

ئەو دەمەی بێ یارو هاو دەم تێپەرێ لەو ژوانگەیە
کاولەیەو بۆن و بەرامی مەرگی لێ دەتکێ لە بۆم

زۆر حەزی سامانی دونیا و ژینی شاهانەم نییە
باوەشت کۆشک و تەلارە و خۆم لەوێ خاوەن شکۆم

تیری زۆردار زۆری زۆر و زوڵمی دەوران دا نیشان
بۆیە ئێستاش هەر لەزوڵمی زوڵمەتی شەو ڕەنجەڕۆم

تۆش کە نەمزانی حەبیبی، دڵبەری یا قاتڵی
ئێستە من بۆچی نیشانەی تیری برژانگ و برۆم؟

باوەش و نەرمی لەش و ماچێکی سەر کوڵمی گەشت
بوونە هەڵقە و من لەناویدا وەکوو مەل دەستەمۆم

شەوچەلەی یەڵدایە بۆنی مێخەک و سێوی کەوات
جەننەتی یەزدانە باغت بۆیە خولیای هاموشۆم

دەم بە دەم 'سەعدی' بەقوربانی دەمت بێ گوڵ بەدەم
ئەی کە نازانی چەنێ بۆ ماچی ناو دەم دڵ بەسۆم