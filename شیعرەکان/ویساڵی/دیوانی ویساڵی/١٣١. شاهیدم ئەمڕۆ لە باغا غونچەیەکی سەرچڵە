شاعیر: ویساڵی
کتێب: دیوانی ویساڵی
سەرناو: شاهیدم ئەمڕۆ لە باغا غونچەیەکی سەرچڵە

شاهیدم ئەمڕۆ لە باغا غونچەیەکی سەرچڵە
مەنشەئی عەشقی دەروون و مەرکەزی فیکری دڵە

بولبولی دڵ گەر نەبێ سەرمەست بە عەتری میشک و خەت
یەحتەمیل لەم باغە نەڕوا، ڕۆینی ناقابیلە

خزمەتی مزگەوت و حوجرە و خانەقاکەی بۆ چییە؟ 
ڕەندی عاشق هەر لە مەیخانە مورادی حاسڵە

سونبول و ڕێحانە و مینای لەلا مەتلەب نییە
کۆششی بولبول لە شەودا بەینێکە هەربۆ گوڵە

بێ ڕیا ئێستە ویساڵی عاشقێکی موخلیسە
گەر گوڵێکی پێ نەدەن لەو باغە کاری موشکیلە