شاعیر: ویساڵی
کتێب: دیوانی ویساڵی
سەرناو: سەبا هەڵسە بڕۆ زوو کە لە شاری سولەیمانی

سەبا هەڵسە بڕۆ زوو کە لە شاری سولەیمانی
بڵێ ساحێب کەوا عەرزت دەکەن زوڕڕاع و دێکانی

بە شمشێری سیاسەت گەرچی بێخ و ڕیشەیی دەرهات
درەختی نەحس و زوڵم و ئەشقیا و ئاشووب و تاڵانی

بەڵا گیرۆدە و فەوتاو و داماو و خەریک ماوین
هەموو لایێ لەبەر قەمپانی تیججار و پیلانی

بە پێنج سەد ڕوپیە تا زاریع هەتا جووتێکی بۆ پێک دێت
هەزاریشی دەوێ بۆ مەسرەفی پێویست و کێڵانی

بە خوێنی ماڵ و منداڵ هەتا شەش باتمان تووتن
دەکەن پەروەردە و پەیدا بە سەد دەرد و پەرێشانی

تیجارێ نەک تیجاری چەرچی دودەس بەناڵی دێت
بە حیلە تێ دەهاڵێ وەک چقڵ دەگرێ گریبانی

بە سوێن خواردن دەڵێ هەر کەس قڕانێ زیاتر بیفرۆشێت
بە نامووسم بە تۆ لەو زیاد دەدەم هەشت، نۆ، دە تارانی

هەسانی ساو دەدا، دەیدا لەبەر پێی تا پێی دەخزی
لەسەر داوا بەسەر ئەرزیا دەدا دەشکێ مل و شانی

قەبانی تێ دەخا تاڵانی بێ، هاوماڵە بێ عەینی
بە شەش لێی وەرگرێ سەیری کەن جا وەقتی کێشانی

داوای پارەی دەکا ئێ پێی دەڵێ قوربان بەسەر چاوم
ئەوا نووسیم حەواڵەم بۆ دەکەن تا حەفتەیی سانی

بە ڕۆژە ڕۆژە تەفرەی دا هەتا دایگرت و سەوقی کرد
کە ئەمجا جێبەجێ بوو ئیش و کار و ڕەسم و دووخانی

لە بەغدا دەیفرۆشێ و پارەکەی دێنێتەوە هێشتا
کە زاریع دێن دەچن بۆ پارە بەر دوککان و بەر خانی

یەکێ حاشا دەکا، یەکیان دەڵێ پارەم نییە و یەکیان
دەڵێ تووتن شکا، نادەم، لە پەنجا زیادە باتمانی

دەڵێ شەرتت نەکرد قەرزی حکوومەت جێبەجێ کەی بۆم؟ 
دەڵێ تۆم قەت نەدیوە گەرمیانیت یا خۆ کوێستانی

گەزی چی و جاوی چی ڕاکەن نەمردوون تا لە برسانا
هەتا کەی دادەنیشن هەر شەوێ یا دوانە میوانی

بە چاوی دڵ هەچی تێ بفکرێ بێ شوبهە دەیزانێ
سەبەب توججارە بۆ مەحوی فەلاح و خانەوێرانی

لە زاریعدا یەکێ سەد باتمانی بێت ئەگەر ساڵێک
خەریک هەر شکستە ساڵ بە ساڵ وەک نۆتی عوسمانی

تیجارێ ساحێبی سەد چەرخی قەڵبە لە پاش ساڵێک
لە ملوێنێ زیاتر زیاد دەکا دەزگا و دووکانی

هەموو مزگەوتی لادێکان لەباتی زیکر و تەهلیلە
دوعا لێکردنی توججارە، ئەورادی سبەینانی

چ حاجەت عەرزی پێشکەوتن بکەم ئەم حاڵەتە ئەمڕۆ
ئەوی تۆ خۆت دەڵێی زووتر جەنابی حاکم ئەیزانی

لە بیرت نایە ویساڵی کە پازدەی مانگی دێسەمبەر
لەبەر ئەم دەردە بوو ئاخر حکوومەت ئەمر و ئیعلانی