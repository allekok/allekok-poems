شاعیر: کامەران موکری
کتێب: گوڵ ئەستێرە
سەرناو: ئەستێرە

لە ئاسمانی ژینا، بەیان
ئەستێرەی گەشم ئەپروان

ئەستێرەی سوور وەکوو پشکۆ
ئەمڕشتە ناو گەرووی ئاسۆ

پەنجەم لە ئاگری ڕووتا
لەو پڕیشکەدا، ئەسووتا

تەزووی ژانێکی پێ ئەدام
گەرم، ئێجگار خۆش و بەتام

ئەڵێن «ڕووناکیت ئەڕشتە»
ئەم وڵاتەی وەک بەهەشتە

کەچی خۆت شوێنت تەنگ و مات
ژاکاوە، گوڵاڵەی هیوات!!

ئەڵێم: «کێ ئەستێرەی باران»؟
هەوڵی ئەدا بۆ نیشتمان؟

من؟... «ئەوەندەم بەسە، شادی»
بەرهەمی جوانی ئازادی