شاعیر: کامەران موکری
کتێب: دیاری
سەرناو: ڕەهێڵە

لەسەر کوڵمی ناسک... مردن
دەسی کرد، بە بەستە وتن

پەرچەمی تەڕ، ئاڵا لە مل
فرمێسکی ئەڕژا، لەگەڵ... کل

شار، پەرۆشی ڕەهێڵەی سەخت
«ڕێی گرتەبەر لەگەڵ ناوەخت»

پرچی تەڕی پەرش و شیرین
بەستەیەکی ئەوت غەمگین

با... ئەیدا لە پرچی سەرشان
ئەلەرزی وەک تەلی کەمان

ئەندامی لەش، گەردن، ناودەم
شۆڕ شۆڕ لێی ئەڕژا ئاو و خەم

باران ئەچوو، بەگژ... گڕدا
لافاو لەناو قەدی پردا

زریکو هۆوڕ چرای ڕەنگین
ئەگریان بەتاو... ئەلەرزین

ژنی بەژن و باڵا نازدار
ئەیپێچایەوە... جادەی شار

ئەینواڕییە ڕێی گۆڕستان
چاوی ژاکاو پڕ لە گریان

پووزی ناسک، کەمەری تەنگ
بە تکی قوڕاو ڕەنگا و ڕەنگ

کپ و غەمگین و مات: کۆڵان
لەپڕ، هەورێک، ئەیزریکان!!

کارەکەری... جوان، وەکوو گوڵ
بەدەم گریانەوە، بە کوڵ

وتی: کوڕی کۆشک و تەلار
لاوی بێڕەحمی پارەدار

دەسی بڕیم و دوای ئەنجام
وەختێک کە، گەیشت بە مەرام

خۆی و دایکی دەریان کردم
وێڵ وێڵ... بەم دەردەیان بردم

بێ لانە، بێ کەس، بێ هاودەم
ئەی خوای هەور و باران چیبکەم؟ ! 

پەریی کچێنیمیان... مران
بووم بە ژن... منی بەسزمان

ئەی کۆرپەی «باوک تاوانبار»
لە ئێستەوە بگری بەزار!!

***

هەژارێک فریای کەوت... قەشەنگ
وتی: ئەی ژنی شۆخ و شەنگ

تۆزێ ئاڵتون نەنیشتووە
لەم، دڵە پڕ ئارەزووە

ها، دڵم، هێلانەی تۆ بێ
جێی، ئەو، ڕووە، جوانەی تۆ بێ