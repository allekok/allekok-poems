شاعیر: ئاپۆ
کتێب: باھۆز
سەرناو: فەلەکا بێ بەخت

فەلەکا بێ بەخت شکاند دارێ من
نەما کەس روونشت ل بەر ئارێ من

ژ دو هەزار سال هەیا ب ئیرۆ
ئازادی نەما د ناڤ وارێ من

زۆرکەرێن بێ باڤ ب فەند و خاپان
د بەرهەڤ خستن دۆست و یارێ من

قەنج و چاکێن من تەڤ دانە کوشتن
قەلاندن رچا کارگوزارێ من

سەرەک و رێبەر د وەلێت نەمان
ل ئەردێ هشتن کۆچ و بارێ من

ژ هەڤ پەرچە بوو کوردستانا گەور
کەت ناڤا دەستێ چار نەیارێ من

کرنە گونەه ب کوردی پەیڤین
وان دڤێ راکن زمان، زارێ من

دەولەمەندێ من هاتە شێلاندن
ژ وەلێت دەرکەت تەڤ زیڤارێ من

ئەو کەسێن کو خوە مەزن دناسین
رۆژا تەنگ نەبوون بەندەوارێ من

چەند هەب ژ وانا مابوون د مەیدان
ئیرۆ تەڤ رەڤین ژ بەر بارێ من

هنەک ژ وانا بێ شەرم و فهێت
ب دەستێ نەیار بوون سیمسارێ من! 

دخوازن ئیرۆ ب هیزەبوونی
ب دەرخن کوردان ژ بەر کارێ من

قڕاک، تۆت و توند کەتن وارێ من
کۆلەیێن کۆلی کۆلیدارێ من! 

ژ خەینی فەلەک من هەنە نەیار
ل دۆرا وەلێت بوونە چارنکار

چاڤ دانە دیلی، بندەستییا من
ب زۆرێ هیشتم بێ زمان و زار

بەرێ رابوون مە ترکێن توورانی
عەجەمێن گوهپێل... بێوار

هەرچی ل ئیراق و ئیران بوویی 
دهێلم ژ بۆ گۆران و هەژار 

دێ تەنێ بێژم کورت و سەرپلکی
کو چاوان ترکان خوینا مە خەوار

ژ ترکان سێ کەس خودان گونەه بوون
«کەمال ئاتاتورک»، «عیسمەت» و «بایار»

د ناڤ سی سالی ژ گەرناسێن کورد
سێ هەزار مێرخاس شاندنە بەر دار

ژ دێرسم، ساسوون، گەلیێ زیلان
پران و لجەئە، رەشکۆت، پەنجینار

مادەن و هێنێ، کۆتۆل و هیزان
مردێس و بۆتان، ڤارتۆ و خزخار

ژ مووش و بدلیس، خارپێت، هەزاررۆم
ژ سێرت و وانێ، ئامەد و حەکار

دو سەد هەزار کەس ژ مە دان کوشتن
هنەک سەرژێ بوون وەک پەز و دەوار

ژ ڤێ ژمارێ مەزن، بچووک، ژن
ب ئاگر سۆتن بیست و دو هەزار

شێست و چار هەزار هنارتن سورگوون
هنەک ژێ مێرخاس، هنەک ژێ مالدار 

ئەڤ هەمی ژ بۆ چاڤترساندنێ
هەیا حەقێ خوە نەخوازن یەکچار

لێ ڤان کرانا ئەم نەترساندن
کەسین ب روومەت ناترسن توجار

قڕاک تۆت و کوند کەتن وارێ من
تورکێن وەحش و هۆڤ کۆلیدارێ من

پڕ کوورە رچا شوورەشا کوردان
هۆلێ سەرپلکی نایێ سالخدان

تەنێ دخوازم رووپەلێن پێشین
کورتەبڕ بێژم د ناڤ ڤان خێزان: 

بەری هەر کەسی ئالا خوە هل دا
تەڤ لەشکەرێ خوە «جەنەرال ئیحسان»

لێ دەما فەلەک بەری ژێ گوهارت
داکەتە ئیراق ڤالا هیشت مەیدان. 

پشتی وی رابوو «شێخ سەعید»ێ کال
تەڤ عەشیرێن کورد داکەت ژ پیران

بەگێن مالکامباخ، ئاغایێن بێ بەخت
بوون دەستێ نەیار ل سەر پشتا وان

پشتی چار مەهان ب شەڕێن خوونریز
کەت ناڤا لەپێ لەشکەرێ ترکان

کو شەرێ لەهەنگ ب دلەکی خورت
دارڤە بوو دگەل چل و هەشت مێران

لێ ئاگرێ کو شێخ سەعید دادا
جه جه ڤێدکەت ل دەشت و چیان

جهەک ژ ساسوون، جهەک ژ ئاگری
هێلەک ژ سەرحەد هەیا ئەرزنجان. 

داویا گشکا رابوو ژ دێرسم
«شێخ سەید رەزا» سالا سی و هەشتان

ژ بەر کو نەبوون ژێ رە ئالیکار
پێ نەبوو هلدە گرانبارێ هان

پشتی گەلەک شەڕ، کوشتن و مرن
ئالا شەڕ داخست خوە سپارت ترکان

تەڤی خەلکێ خوە بوو دیل و بندەست
خورتەمێر کوشتن، قەلسێ وان بەردان

چیڕۆکا شوورەش گەلەکی درێژ 
تێر ناکن ژێ رە ئەڤ رووپەلێن هان

ژ مە تێ خوەستن دڤێ ببیرن
هەردەم ڤێ یەکێ بدن بەر چاڤان

قڕاک تۆت و کوند کەتن وارێ من
چێژکێن جەنگیز کۆلیدارێ من