شاعیر: ناسیح ڕەحیمی
کتێب: دیوانی شیعر
سەرناو: نەقشی لەب
لەبارەی شیعر: نووسین: ناسیح ڕەحیمی

تا کەی بە خەیاڵی دەمەکەت، دەس بە دوعا کەم؟ 
تاکەی بە قەڵەم، شانەیی زوڵفت، بە سەرا کەم؟ 

من شاعیری باڵای قەد و ئاڵای دڵ و گیانم 
تاکەی وشەیی نوێ بە سەراوی تەمەنا کەم؟ 

چاوت لە حەرامی مەی و ماچی لەبت ئێژێ؟ 
کەی بێت بە حەلاڵی لەبی یارم بە دەوا کەم؟ 

ئەمڕۆ کە دڵم ژوانی لە سەر دایە بە قوربان
ئەکرێ ببم و نازی سەداکەت بە نەوا کەم؟ 

سەرداری خەیاڵم کە لە دوور دیم ڕەشی زوڵفت 
کەی بێت و لە بۆنی قژەکەت، عەترێ هەوا کەم؟ 

شەو هات و لە بارانی دو دیدەم ئەسەرم دی
تا سێبەری زوڵفت لە بەری شەو بە کەوا کەم! 

زانیم کە خودا نەقشی لەبی تۆی بە شەڕاب دا 
تا مەی بە لەب و لەب بە حەی و حەی بە خودا کەم

ناسێحە کە بەندەی دەسی تەقدیر و قەزایە 
تاکەی بە نساری دڵی خۆم؟ نوێژی قەزا کەم! ؟ 

نەمزانی هەمووی باسی خەزانە، بە دڵم هات
هەر بێم بە خەیاڵێ دڵی خۆم، جیا لە گەڵا کەم