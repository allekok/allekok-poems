شاعیر: ناسیح ڕەحیمی
کتێب: دیوانی شیعر
سەرناو: بارانی خەیاڵ
لەبارەی شیعر: نووسین: ناسیح ڕەحیمی

مەڕۆ تا پێتی نیشان دەم، چ زمانێکە ئەوێن
هەموو ئاوازی فڕینە، بە پلانێکە ئەوین

مەڕۆ بارانی خەیاڵم، لە هەبوونت ئەوەرێ
کە نەمای لێرە ئەڵێم پێت، چ خەزانێکە ئەوین

مەلی ئازادی لە زادی، زەمەن و زارە ئەزێ 
نە لە ناو گۆڕی من و تۆ، چ زیندانێکە ئەوین

مەگە دێوانەیی چۆنە، کە ئەڵێن با بدەمێ
خەفەتی دا بە دڵی من، چ نەزانێکە ئەوین

ئەمە کەی ژینە کە تۆ پێمی ئەدەی تاقە گوڵم
کە بە ڕۆ ڕۆی دڵەکەم دێی، چ ژیانێکە ئەوین؟ 

خەبەری چوون و نەبوونت، بە خەیاڵ تێ ئەپەڕی 
لە خەوا ڕاچڵەکام پێی، چ هەلانێکە ئەوین

هەموو کات ناسحی عاقڵ، لە ئەوین دووری ئەگرت 
کە دڵیت برد و بە دی کرد، چ تەلانێکە ئەوین

دڵی برد دڵبەری بێڕەحم و بەرەو دواش نەگەڕا
بێکەسی دا و کەسی بردم، کە زلانێکە ئەوین