شاعیر: ناسیح ڕەحیمی
کتێب: دیوانی شیعر
سەرناو: نیشتەجێی مەرگ
لەبارەی شیعر: نووسین: ناسیح ڕەحیمی

نیشتەجێی مەرگم! ئەزانن بۆچی دڵ گرتوویە تەم؟
چوون ئەسووتا باڵی پەروانەی دڵم تەک گیانی شەم!
 
شەم کە سووتا بوومەلەزە ئەیهەژێنێ بەردی دڵ
شل ئەبێ ئەو تیکە بەردە و نەرم ئەبێ هەر چەشنی پەم!

گەنجێ پێمی وت کە چۆنە و چی ئەڵێ عشق، من وتم:
باسی چوونه! تا لە بەر چەم، خوێنی عاشق بێتە چەم!
 
سەختە ئەو شۆخی بکا و پێت کا گەمە و پیتە خەنە
تۆش بە گیان و جەرگی سووتاو هەر بکێشی دەرد و خەم!

ساقی بۆچی ناڕژێنی مەی کە مست بم، مەستی دۆست
مەست وەکوو زین هەڵبڕێژم داخی دووری و ئەسری چەم
 
زین کە گریا زەرد دەبێ و ئەفڕێ لە بیری عاشقەکان
سەوزی ژینی تاقه یار و دەردی عەشقی کاکە مەم
 
[ئەو نەهاتن دەردە داخی ئەو نەهاتن دەردەها]
یار لە ناسێح خۆی بە دوور ئەگرێ چلۆنە ڕاو و ڕەم