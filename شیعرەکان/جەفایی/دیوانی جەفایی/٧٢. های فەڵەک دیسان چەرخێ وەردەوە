شاعیر: جەفایی
کتێب: دیوانی جەفایی
سەرناو: های فەڵەک دیسان چەرخێ وەردەوە

های فەڵەک دیسان چەرخێ وەردەوە
تەن وە تۆی یانەی مەینەت بەردەوە

بادی موخالیف بەخت ئاوەردەوە
کەشتی دڵ نە بەحر غەم گوم کەردەوە

پەی چێش چەندێ بی چەنی نیگار بیم
دەروون شاد ئازاد دڵ بێ ئازار بیم

سوبحم هام سوحبەت سبووحی دڵبەر
شام مەشام وە بۆی موشکین موعەتتەر

بێ خەبەر جە فەسڵ فەسڵ جەیران بیم
جە تەسکین قین فەڵەک حەیران بیم

نەزانام کارش گرد حیلە سازین
حاڵاتش سەرجەم فیکر بەدوازین

کەیف وەسڵم کەید فەڵەک بەرد جە زەین
جە ناکا فیراق ئەبەد وست ئەو بەین

سا فەڵەک هەنی چەنیت چێش واچوون؟
دۆعای من دایم کەرۆت سەرنگوون!