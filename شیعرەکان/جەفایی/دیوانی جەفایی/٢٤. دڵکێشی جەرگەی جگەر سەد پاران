شاعیر: جەفایی
کتێب: دیوانی جەفایی
سەرناو: دڵکێشی جەرگەی جگەر سەد پاران

دڵکێشی جەرگەی جگەر سەد پاران! 
دڵسۆزی غەمخوار خاتر پڕ خاران! 

سەییادی پڕ زۆر ساحیب سەهم و سام! 
کوشندەی دڵان چون ئاهووی خەرام! 

بەڵەد نە گردین کۆساران عەشق! 
شارەزای ئازار خەمباران عەشق! 

شنەفتم جە ڕووی ئیلتیفاتەوە
بەو لەفز شیرین وەش ئەداتەوە

پەرسابێت ئەحواڵ دڵ وە خەم زەلیل
کەو چون بۆ جە عەشق ئاهووی سەردەلیل

خەستەکەی خەمان وە دەرد پەروەردە
زووخاو زامان نە دڵ سەر کەردە

نمەز چێش واچۆ حاڵش چەنی بۆ
ئەر هەر تەورێ بۆ مەخفی نین جە تۆ

تەفسیل ئەحواڵ دەخیلەن سەر خێڵ
دا پەرسە سیروان لێوەی دەروون لێڵ

بدیە وە لێڵیش وە ناڵەی زارش
لادێ جە لایێ نیەن قەرارش

ئانە عەکس من وەنەش دان یەقین
چەنی پەرسانت جەفایی چەنین؟