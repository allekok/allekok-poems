شاعیر: جەفایی
کتێب: دیوانی جەفایی
سەرناو: هامدەمان ئامان

هامدەمان ئامان...
هامدەمان سەر وەخت مەردەنم ئامان

گیان شیرینم بەر ئاماش تەمان
دەرک و هۆش و گشت حەواسم ڕمان

یەقین سەر دەلیل سفید ئەندامان
پەروەردەی هەردەو وەفای بێ سامان

یانێ دڵبەر شای شیرین کەلامان
ئیرادەی سەفەر کەردەن جە لامان

فەڵەک! دەی، دەمێن دڵ مەستی وەسڵم
خەلاس جە ئازار زەمانەی فەسڵم

خێڵخانەی خەمان کۆچشان کەردەن
سەر ئێڵی شادی تەشریف ئاوەردەن

هەوارگەی دەروون کەردەن وە مەنزڵ
ئاوەدانەن پێش فەزای سارای دڵ

حیلە سازی کەرد پەی سزای دووریم
ساز دا ئەساسەی دەردی مەهجووریم

وست ئەو تۆی دەروون دڵبەر هەوای سەیر
تەرتیب دا ئەسباب ڕای سەفەر وە خەیر

وە دانەی شانەی دڵەی ئەوگارم
دانە دانە کەرد توڕڕەش دڵدارم

پاچا وە قەیچی سرتیپ پەرچەم
بی وەلانەی دڵ عاشقان سەرجەم

وەگەرد سفتەی جەستەکەی بەد حاڵ
مەسقەل دا سەفحەی ئایینەی جەماڵ

وە هوون دەروون پڕ بەڵای خەمین
چ وەش ڕەنگین کەرد دەس و پای شیرین

عەکس ئەو نامووس حەنایی بەردەن
وە دینش دڵان چەند پەشێو کەردەن

سورمەی توور دڵ سوفتەی سای جەماڵ
چون نە عەینەینش کێشا وە کەماڵ

خجڵ کەرد دیدەی سپی تەتاران
بێزیا نەرگس ئەووەڵ وەهاران

تا نەفەوق سەر کڵاوچەی زەڕ بێز
پێچا نەدەورش شەدەی سورمە ڕێز

پۆشا وەباڵاش کاڵای فەرەنگ کار
خەفەت دا وە دڵ نازاران هەزار

وێش ڕازانەوە وە خشڵ شیرین
حەسرەت دا وە جەرگ جەوانان چین

شیرین سا سروور بێ حەد نەدەروون
مایل بی وە لای ڕیکاب گوڵ گوون

وەسەد نازەوە شیرین تەدارەک
تەزیین دا وە زین ڕیکاو موارەک

بەو نیازەوە شای جیلوەداران
بێباک جە وەی ڕۆی گرۆی ئەوگاران

ڕاهی بی وەلای مەئوای پڕ سەفا
ئاستش وە جا ئاد خەستەی پڕ جەفا

دڵە دەی ئەوشۆن شۆخ جیلوەگەر
هیچ مەبەر جیا جە ئەوج سەفەر

ئازیزم ئامان! ڕەحمەکەت جە کۆن؟
وێت مزانی دڵ زەدەی تیری تۆن

ڕجام هەن جە لای ئاهووی وەش ڕەفتار
نەی سەفەر چون ماڵ دڵ نەدۆ ئازار

بەڵ سا ئەر فەڵەک ساکین بی جە قین
بەرشی جە سینەش گرد حەسوودی و کین

پەرێ دووبارەی وەسڵم نەردێ شەند
ڕیشەکەی درەخت خەمم جە بێخ کەند

سینە ساف ئینساف دادا وە فرسەت
پەی تەسکینی دڵ من کەردت عەودەت

نەڕای سەفەردا وە جا نەمانۆ
بتاوۆ عەودەت کەرۆ چەنی تۆ