شاعیر: جەفایی
کتێب: دیوانی جەفایی
سەرناو: دڵ وە بەرگی دەرد سەراسەر مەلفووف
لەبارەی شیعر: نامە بۆ شەهید

دڵ وە بەرگی دەرد سەراسەر مەلفووف
دەروون پڕ نە پێچ وە مەینەت مەئلووف

ئیمشەو جەفایی خەستەی دڵ مەلهووف
دایم وە ئەلەم وە جەفا مەوسووف

شەرح حاڵ تۆش جە لا بی مەکشووف
زیاد کەرد ئازار بێ دەوای مەخووف

خورشیدی نەهار شادیم کەرد کوسووف
بەدر شەو و شەوق دڵ شی وە خوسووف

چون دیم بڵیسەی ناری جەستەی تۆ
پێچ دووی سیای دەروونت بێ شۆ

گۆیا ئەو مەحبووب وە ناز پەروەردە
ئەو جەستەی نازک پاک چون وەردە

خودا نەخواستە ئێش پەشێوش کەردەن
ئازارش نارش جە ئەندام بەردەن

دەک فەڵەک دایم هەر سەرنگوون بای
نەیاوی وە کام هەر سەرنگوون بای

پەی چێش نەی دەمدا ئەی کەیدە کەردی
ژار دەرد وە دڵ عاشقان وەردی؟

اما سمعت صاحب الولاء:
الصدقة تدفع البلاء؟

مشیا هۆر بدای وەش بانگ و سەڵا
ئەولای عاشقان دەروون پڕ بەڵا

جەستەی گیان و دڵ، وێت و ئەوگاران
بکەردان وە فیدای شای جیلوەداران

شەو و ڕۆ شیفای ئەو شیرین نەسەق
مەتلووبەن جە لوتف خەللاق موتڵەق

بەڵ «شەهید» عەشق ئەو پەری پەیکەر
دڵش ڕەها بۆ نەی بەند خەتەر