شاعیر: جەفایی
کتێب: دیوانی جەفایی
سەرناو: دەخیلەن شەماڵ

دەخیلەن شەماڵ...
دەسم دامانت دەخیلەن شەماڵ

مەزانی هیجران شای موشکین غەزاڵ
مەزاق عەیشم چەنی کردەن تاڵ

سەف سەف سوپای خەم یاوان وە کەماڵ
شکاوان لەشکەر سەفا و وەشی حاڵ

شەوقم تەفرەقەن، شادیم نە زەواڵ
کەیفم بێ کەفاف، سەیرانم بەتاڵ

بۆ وە لامەوە، تەفسیل ئەحواڵ
جەفایی پڕ جەور جگەر پڕ مەڵاڵ

بەرەش وە خدمەت شای شیرین جەماڵ
هیچ مەکەر تامڵ وەش بشۆ بناڵ

وەختێ وە مەئوای شۆخ سۆسەن خاڵ
یاوای مەوینی دۆس وەش خیساڵ

ئانا نە جەرگەی شیرین نیگاران
منمانۆ چون بەدر چەنی ستاران

بەو جەلای جەمین بێ میسالەوە
بەو باڵای ئاڵای نەو نیهالەوە

بەو ئەبرۆی پەیوەست چون هیلالەوە
بەو گۆنای لەتیف وێنەی لالەوە

بەو نەشئەی نیگای عەین مەستەوە
بەو شنۆی شەوبۆی زوڵف دەستەوە

بەو مینای گەردەن پڕ جە خاڵەوە
بەو عیشوەی شیرین بەو کەماڵەوە

بەو کاڵای قەشەنگ ساحیب بەهاوە
بەو جیلوەی جەماڵ بێ ئینتیهاوە

منمانۆ پەنەت پێشانی پڕ نوور
پا بنیەر ئەو پێش عاقڵان دەستوور

وە تەمکین تەنخوای جەفایی خەمین
نە وەر ئاسانەش بۆسە دەر زەمین

مەپەرسۆ: دیسان شەماڵ چێش بیەن؟
پەی چی وەی تەورە ئارامت نیەن؟

واچە ئەو تاڵاو خەمان نۆش کەردە
نە سەر کۆی هیجران تۆ گیر ئاوەردە

دیم دڵ وە جامەی ئاه سەردەوە
دەروون وە نامەی پێچ دەردەوە

نویسیان مەکتووب پڕ سۆز و ئەسەر
مەختووم وە خاتەم داغ تۆی جگەر

ئەر تەسدیع نیەن غەزاڵەی دڵبەر
بوانوون پەرێت نامەی خەم سەمەر:

وە مایەی حەیات جەستەی خەستەکەم
دەوایی دڵەی دەردان گەستەکەم

«بعد» وە باڵای سەرو بێ خەمت!
وە نەشئەی شکەنج پێچ پەرچەمت!

تەنخوای قەهقەهەی دڵوەشی و سەفام
شینمەن ناشاد گیرۆدەی جەفام

سەموومەن پەرێم شنۆی وەرکاوان
چون حەمیمەن ئاو سەرد سەرئاوان

بۆی چنور زیاد کەرۆ زوکامم
سوودێ نەدارۆ پەرێ مەشامم

وەلحاسڵ وەیشووم شوومیم گێج وەردەن
گوڵشەنەن شادیم پەژموردە کەردەن

بێ حەد بێ دەماخ دڵ بێ قەرارم
جە زیندەگی وێم تەمام بێزارم

مەر نەشئەی شنۆی هەوای وەسڵ تۆ
نەی سەروەختەدا پەرێم زاهیر بۆ

وەرنە زاهیرەن قەتعەن نەجاتم
نەمەندەن نە دڵ تەمای حەیاتم