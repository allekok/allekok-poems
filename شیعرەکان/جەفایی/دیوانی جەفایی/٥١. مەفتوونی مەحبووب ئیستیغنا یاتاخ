شاعیر: جەفایی
کتێب: دیوانی جەفایی
سەرناو: مەفتوونی مەحبووب ئیستیغنا یاتاخ
لەبارەی شیعر: نامە بۆ مەفتوون

«مەفتوون»ی مەحبووب ئیستیغنا یاتاخ!
کوشتەی بێ باکیی شای بڵند دەماخ!

غەرقی مەهلەکەی گەرداوی دەردان!
مەحروومی حەڵقەی بەزمی هامفەردان!

نە حەڵقەی مەجلیس جەرگەی ئەهل خەم
نیشتەبیم مەلوول دەروون پڕ جە خەم

هەر یەک وە دەردێ بێ هۆش و سەرسام
دڵ وە جەفاوە مەرام ناتەمام

بینی دڵ وە گەرد دەردان پڕ کەدەر
مەحرووم جە نەشئەی نەفحەی شیفادەر

جە ناکا شنۆی بۆی گوڵ هەدیەی تۆ
چەنی وەش فەردان مەیل وەفا بۆ

سەردا نە سەردا یانەکەت ئاوا
نەو دەمدا وە دڵ سروورێ یاوا

ئاد دەماخ دڵ پەرداخ کەردەوە
ئێد سۆز یاران هەم ئاوەردەوە

ئاد شاد وە مەشام غەزاڵەی موشکین
بی وە مەنزەر پەی شۆخ جام جەمین

ئێد تەزیین دا بەزم گرۆی ئەوگاران
تازە کەردەوە شۆر زامداران

سەوداش سەودات کەرد وە ئیشارەت
مەدلوولش شیەن شادیت وە غارەت

هەرچیم بی نە دڵ مایەی تیجارەت
شادی شی پەرێت نەمەند بەشارەت

تێشدا شکایەت چەپگەردی گەردوون
چون هەوای لووات ئاوەرد ئەو دەروون

نەزانات فەڵەک چەرخ چەپ ئەندێش
مەکەرۆ هەرگیز خیلاف تەبع وێش

کەردەبێت ئیزهار ڕەسم وەفایی
چەنی دڵ مەلوول خەستەی جەفایی

بەڵێ کەسێ وەرد مەی ئاشنایی
کەی کەرۆ تاسەی داوای جیایی؟

پاسە جا گرتەن یادت نە دەروون
مەر ئاخر نەفەس بدۆش ئەو بیروون