شاعیر: جەفایی
کتێب: دیوانی جەفایی
سەرناو: کوشتەی کریشمەی ڕیشەی جگەر بڕ
لەبارەی شیعر: نامە بۆ مەفتوون

کوشتەی کریشمەی ڕیشەی جگەر بڕ
«مەفتوون» غەمزەی پەردەی دەروون دڕ

ئەر درۆن ئەر ڕاس ئاما نەگۆشم
چێوێ غەم جەم کەرد پەشێو کەرد هۆشم

ماچان خەیاڵت وەدڵ ئاوەردەن
یانێ های هەوای ڕەفتەنت کەردەن! 

مەر تەحسیل عیلم عەشق ئەوگاران
کەسب شەریعەت شۆر زامداران

نەخدمەت ئوستاد دڵ عەللامەی عەشق
نەتەدریس عیلم عەشقدا سەرمەشق

نە بەر پەنجەرەی حوجرەی زەوق ئەساس
موزەییەن وە نەقش عەشق و شۆر و ڕاس

نمەگنۆ وە دەس پەشێو مەحزوون
تۆ هەوای لووات بەردەن ئەو دەروون

نە بورج شیرین حوجرەی مەدرەسە
بنیشە پەی دەرس دڵ بێ وەسوەسە

بە ویفق فەرمان شای موشکین غەزاڵ
وەسەد سۆز دڵ وەش کەیف و وەش حاڵ

هەر تەرز مەیل تۆن نوور چەمانم
سەبووری دڵەی پڕ جە خەمانم

تەعلیمت کەردەن عیلم پەر خەیاڵ
تا وەخت ڕوتبەی ئیجازەی کەماڵ

خەیاڵ باتڵ نە خاتر کەر فەک
نەقشش وە پەنجەی ئیقامەت کەر حەک