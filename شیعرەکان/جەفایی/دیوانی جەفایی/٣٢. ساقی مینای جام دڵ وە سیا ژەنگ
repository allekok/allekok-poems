شاعیر: جەفایی
کتێب: دیوانی جەفایی
سەرناو: ساقی مینای جام دڵ وە سیا ژەنگ

ساقی مینای جام دڵ وە سیا ژەنگ
جەفا ئالوودەن بێ سۆزەن چون سەنگ

دەخیلەن ڕەحمێ مەیێ یاقووت ڕەنگ
نە تۆی پیاڵەی پڕ سەفا و قەشەنگ

کەرەم کەر وەش وەش بنۆشوو بێ نەنگ
مەخسەڵ دەر وە جام دڵەی وە خەم تەنگ

سۆز بێ ئەنداز دەروون پەیدا بۆ
تەئسیر ناڵەی دڵ هووەیدا بۆ

بشوون وە سەرین «شەهید» بێکەس
هەڵای مەندەنش کەمێ نیم نەفەس

نە سینەی پڕ سۆز جەلای مەینەت گاز
وەی چەند فەردەوە هۆردەروون ئاواز: 

هامفەرد، ڕیشەی ڕۆحم تان و پۆ
بەند تای ڕشتەی ڕیشەی ڕۆح تۆ

گۆش دەر وە یاسین شیفای مەیل ئاوەر
ئەمجار زات پاک دڵبەر وە یاد کەر

نەفیی ماسیوای ئەو وە لەفزی «لا»
ئیسباتی مەحبووب وە حەرفی «الا»

وە تەریقی سیدق وە سۆزی جگەر
وە لەفزی شیرین وێتە دا باوەر

جە دمای ئەدای شەهادەت وەی تەرز
جیلوەی نوور زات جە دڵ مەبۆ بەرز

ئیمان عەشقت ئەو دەم کامڵەن
خەلاسیت جە دەس ڕەقیب حاسڵەن

سەر وەخت ئاخر یەکجاری لووات
جَنّة المَاوىٰ مەبۆ وە مەئوات