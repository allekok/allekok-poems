شاعیر: جەفایی
کتێب: دیوانی جەفایی
سەرناو: تێخ دووری دۆس جگەر تۆ کەردە
لەبارەی شیعر: نامە بۆ مەفتوون

تێخ دووری دۆس جگەر تۆ کەردە
هووناو زامان ڕیشەی دڵ بەردە

تەن لەت لەت وە سەیف ئەبرۆی ئەو دڵبەر
پێکیای پەیکان موژەی دڵ پەیکەر

«مەفتوون»ی مەعلوول عەین نەرگس بێز
مەحبووس زنجیر توڕڕەی موشک ڕێز

سەد هەزار حەسرەت پەی دڵ ئەوگاریت
ئاه سەرد و دەرد پەی زام کاریت

ئوستاد تەعلیم سەرمەدرەسەی عەشق
نە تەدبیر دەرد ئەوگاران پڕ مەشق

مەر نەوات سەییاد تێخ و تیر وە دەس:
دەخیل جە دەسش خەلاس مەبۆ کەس

مەکەرە گوزەر وە مەئوای ئەودا
چون دڵان جە لاش هان نە گرەودا

مەر نەدیت پەرێ غەزاڵەی موشکین
چەند ڕێزام وەتاو جە دیدە ئەسرین

کەردم وە نیشان دڵ پەرێ تیرش
سەر کەرد هوون چون سەیل نە جای تەئسیرش

ئیسە چەم بێ نوور دڵ زەدەی پڕ زام
سیوای ئێش و نێش نەیاوام وە کام

نەجاتت جەی دەرد ئەر هەن تەمەننا
بەڵ چون جەفایی نەشی وە فەنا

هاڵای حوسن ڕووی دیدەی دڵڕێشان
وە سەفحەی دڵدا سوورەت نەکێشان

چون تەبع کیتاب عەشق دڵداران
وێت لادەر نە بەزم پەری ڕوخساران

وەرنە جەو دما جە دەس سیاسەت
قەتعەن خەلاسیت تا ڕۆی قیامەت