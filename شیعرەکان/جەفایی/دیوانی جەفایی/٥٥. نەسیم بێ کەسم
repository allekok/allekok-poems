شاعیر: جەفایی
کتێب: دیوانی جەفایی
سەرناو: نەسیم بێ کەسم

نەسیم بێ کەسم... 
بۆ وە ئیمدادم! نەسیم بێ کەسم

سیوای تۆ نیەن کەس فریادڕەسم
دڵسۆزێ چون تۆ نمەگنۆ دەسم

بۆ بدیە جەستەی سوفتەی قەقنەسم
گا سەردی گاهێ گەرمی نەفەسم

قەسر دڵ وەشی وە خەم هەرەسم
ناڵەی دڵەی زار وێنەی جەرەسم

حەبس هیجران چون تەیر قەفەسم
پەڕەی جگەر پڕ جە خار و خەسم

بشۆ وە خدمەت ئاهووی چاو مەسم
غەزاڵەی دڵان دۆس نەوڕەسم

مسپارووت وە عەشق ئاهوو پەرەسم
وە سەودای دڵەی جە وێ وەڕەسم

نەسیم چون وە قەسد من ویەردەنی
پەرێ کەساسیم حەسرەت وەردەنی

تەئسیرش کەردەن ئازارم جە تۆ
هەوای باڵەت بۆی دەردانم مدۆ

جە دوور دیار دای دۆس دڵ شناس
ماچۆ نەسیمەن مناڵۆ کەساس

سا ئەر سەرحەڵقەی موشکین غەزاڵان
مەندە بۆ جە لاش مەیلەکەی ساڵان

نە پۆشابۆ بەرگ خووی بێ وەفائی
مەپەرسۆ وەنەت حاڵ جەفایی

ئەر وەجا ئاوەرد ڕەسم ویەردە
پەرسا واچە هەی وە ناز پەروەردە

کەسێ ئەوسا مەست وەسڵ دڵبەر بۆ
سێراو سێڵاو گیان پەروەر بۆ

دڵ کاڵای ئاڵای شادیش نە بەر بۆ
دەروون مەسرووریش جە حەد ئەودەر بۆ

مەنزەرش جەماڵ پەری پەیکەر بۆ
زیای دوو دیدەش هەر بەو نەزەر بۆ

مشێو جە دووریت چۆن بۆ، چێش کەرۆ؟ 
شەو و ڕۆ چەنی کێ وە سەر بەرۆ؟ 

ئیسە جەفایی دەروون جە خەم کەیل
ویردش هەر ئێدەن چ نەهار، چ لەیل: 

ئای وە هەوای سەخت سەرد زمستان
هیجران جەماڵ شای دیدە مەستان

جەستە موبتەلای هەژار دەردە وێم
دەوڵەت شادی تەڵەف بەردە وێم

زانووی دڵ نە هەڕ بەڵا غەرقە وێم
وە بەرق فیراق تا فەرق فەرقە وێم

بەور فراوان جەورەکەی گەردوون
گرتەن سەراسەر وڵات دەروون

وشکەن پێش درەخت باغ دڵوەشی
کشت سەفای دەشت دڵ وە فەنا شی

تەم خەم پۆشان یەکسەر کۆی جگەر
مەحاڵەن خەیاڵ ویساڵ دڵبەر

ئەر نەشئەی هەوای نەووەهار مەیل
لەیل هووەیدا بی پەی قەیس دوجەیل

بەور دەروون بەرد ئەو فەزای عەدەم
کۆی جگەر خاڵی بی جە تەم غەم

باغ دڵوەشیم تەمام هۆرداوە
سەوزەی سارای دڵ تازە سەرداوە

زانووی دڵ نەهەڕ بەڵا ئازاد بی
وە دینی دیدەی دڵبەر دڵشاد بی

عومری دووبارەم ئەو دەم مەکتووبەن
عەیش و زیندەگیم ئەوسا مەحسووبەن