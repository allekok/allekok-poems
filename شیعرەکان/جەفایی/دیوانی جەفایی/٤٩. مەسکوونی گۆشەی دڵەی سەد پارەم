شاعیر: جەفایی
کتێب: دیوانی جەفایی
سەرناو: مەسکوونی گۆشەی دڵەی سەد پارەم
لەبارەی شیعر: نامە بۆ مەفتوون

مەسکوونی گۆشەی دڵەی سەد پارەم
مەئلووفی دروون وە دەرد ئەوگارەم

نمەز خاکی پای شۆخی شیرینت
ڕۆشن کەردەن چەم پڕ جە ئەسرینت

یا سورمەی پاڵاش جە دیدەت دوورەن؟ 
جەو بۆنە هاڵای دیدەت بێ نوورەن

دڵ مەستی بادەی وەسڵی لەیلەنی
دەروون وە سێڵاو دڵبەر کەیلەنی

یا هێمای تەشنەی جورعەی مەیلەنی؟ 
کەفتەی کۆساران کۆی دوجەیلەنی؟ 

کامت تام تاڵ ژار مەهجووری
گرتەن، نەمەندەن پەرێت سبووری

تەفسیلی حاڵت «مەفتوون»ی غەمگین
بکیانە بەڵ دڵ بیاوۆ تەسکین