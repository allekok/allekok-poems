شاعیر: جەفایی
کتێب: دیوانی جەفایی
سەرناو: خێڵخانەی شادیم دیسان سەرداوە

خێڵخانەی شادیم دیسان سەرداوە
نە وادی دەروون خێمەش هۆرداوە

حەیاتی ڕەفتەم عەودەت کەردەوە
دڵبەرم تەشریف خەیر ئاوردەوە

قدوومت وەخەیر دۆس وەفادار
وەسەر گەردت بۆ جەفایی ئەوگار

چون لووای لووا، نووری دیدەکەم
ئاماوە ئامای بەرگوزیدەکەم

نەمابێ تێشدا شۆڕش شار دڵ
نەمەندە بی زەوق قەدیمی بوڵبوڵ

عەودەتت جە سەیر شۆخ جەمین جام!
ئاوا کەردەوە شاری دڵ تەمام

تازە خێزاوە بەزمەکەی بوڵبوڵ
چون شاد بی وە عەتر تۆی پڕەی نەو گوڵ

ساقی گرد ئەساس بەزم دڵ جەمەن
بەڵام پیاڵەی پڕ مەی نۆش کەمەن

وادەی مەی نۆشای ئەرباب خەمەن
دەورێ دەر نە تۆی حەلقەی ئەنجومەن

بادەکەی سافت پەی دڵ مەرهەمەن
پەی پەی بماڵۆ جە دڵ چی تەمەن