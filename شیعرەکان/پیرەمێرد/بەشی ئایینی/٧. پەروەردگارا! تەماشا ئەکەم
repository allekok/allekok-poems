شاعیر: پیرەمێرد
کتێب: بەشی ئایینی
سەرناو: پەروەردگارا! تەماشا ئەکەم
لەبارەی شیعر: دیوانی پیرەمێرد، پێداچوونەوەی: ئومێد ئاشنا، بەرگی دووەم، لاپەڕە ٥٦و٥٧. - نووسین: کەماڵ ڕەحمانی

پەروەردگارا! تەماشا ئەکەم
خۆم لە کردەوەی خۆم حاشا ئەکەم

دڵ و زوبانێ تۆ داوتە بە من
بە هەوا و هەوەس لێم بوون بە دوژمن

ئەمەوێ دڵم تەنها تۆی تیا بێ
لە یادی غەیری تۆ تەوەللا بێ

ئەوسا زوبانم زیکری تۆ دەکا
ئەتوانم ببمە بەندەی بارەگا

ئەگینە هەروا بمێنمەوە
تۆوی بەدنامی ئەچێنمەوە

چەند خۆشە نەشئەی تۆم لە دڵا بێ
شەقم لە چەند و چوونی هەڵدا بێ

ئازادە سەر وەک بەرزەکی بانان
بکەومە سەودای ئارەزووی جانان

تاجی ئەدهەمی بنێمە سەر سەر
فەرمانڕەوا بم لە بەحر و لە بەڕ

یاخوا پەروانەی نووری لیقات بم
ڕۆحم پەروانە و خۆیشم فیدات بم

زۆرکەس پەروانەن بۆ شەم جەماڵێ
با منیش ببمە سفتەی جەماڵێ [١] 

١. سفتەی جەماڵ: شەیدای جوانی.