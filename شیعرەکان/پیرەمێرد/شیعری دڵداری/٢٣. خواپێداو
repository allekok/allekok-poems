شاعیر: پیرەمێرد
کتێب: شیعری دڵداری
سەرناو: خواپێداو
لەبارەی شیعر: دیوانی پیرەمێرد، پێداچوونەوەی: محەممەد ڕەسوول هاوار، لاپەڕە ١٨٣-١٨٥. - پێداچوونەوەی: ئومێد ئاشنا، بەرگی یەکەم، لاپەڕە ٢٤٢و٢٤٣. - نووسین: کەماڵ ڕەحمانی

لە بەغدا کۆشکێ لە کەناری شەت
باغی پڕ بولبول، شەتی پڕ لە بەت

چیمەن‌زارێکە، گوڵ و پەرژینە
هەرچی هات جۆشی بە هەڵپەڕینە

لێی ڕاکشابووم بە خەیاڵەوە
بەشکو پەری بۆم بێتە ماڵەوە

ناگا چوار پەری چوار دەوریان دام
سفید پۆشێکیان بەناز هاتە لام

بە تیلاییەکی چاوی بیماری
دڵم ئەنگێورا، دەردم بوو کاری

من بە شەرارەی ئێشی زامەوە
لە بەر پێی ئەوا ئەتلامەوە

لە پڕ قەهقەهەی فریشتەی سەوزپۆش
گەییە سەر وەختم هێنامیەوە هۆش

وتی: بەم پیریە چیت لە جوانانە
ئەکەویە داوی خاڵ و لەرزانە

وتم: هەر پیرە جوان تێک ئەبەستێ
نەمام بە داری پیر ڕائەوەستێ

وتی: نامەوێ تۆ نەمامگیر بی
بۆ ئەوە چاکی نیشانەی تیر بی

تیرێکی هاویشت لە برژانگەوە
وەک تیری شەهاب لە ڕووی مانگەوە

هات دای لە جەرگم وامزانی مردم
جلە تازەکەی خوێناوی کردم

ئەو ڕۆیی ئنجا پەمەیی پۆش هات
ئەویش تیرێکی کردم بە خەڵات

وتی: خۆت بگرە کافر بە گیری 
پیری و بۆ ئێمە کۆڵەکەی تیری

وتم: تیرێکت لە جەرگی پیر دا
سادەی تیرێکی تر بە شوێن تیر دا

بەم سێ تیرەوە دڵم نە ئەسرەوت
خوا دای زەرد پۆشێ لەو لاوە دەرکەوت

بەو باڵای ئاڵای سەروی نازەوە
بەو چاوە بازەی عیشوەبازەوە

تریقەی قاقای زیندووی کردمەوە
ئێشی خەدەنگی لە بیر بردمەوە

بە میهرەبانی هات بەلامەوە
دڵخۆشی دەوای زامی دامەوە

بانگی کرد هەرسێ پەری کوشندە
هاتنە سەرینم بە عیشوە و خەندە

وتیان: هەرچەند خوێن کەوتە بەینەوە
ئەمجارە هاتووین ئاشتت کەینەوە

دەست لە ملان و گەردن ئازایی
کردمانە کەیف و بەزمی چا و شایی

چایی لە سایەی گەردنیان دیار بوو
حۆری بەهەشتیان لا خزمەتکار بوو

سیانیان دەربارەی من لوتفکار بوو 
بەڵام یەکێکیان لە پیاو بێزار بوو

خوا تۆڵەی ئەویش لە بەد بستێنێ
دوژمنی جنسی لەتیف نەمێنێ

بە دەست لەملانیان بوومەوە بە کوڕ
سەرچۆپیم کێشا بە عەشق و بە گوڕ

بە دەماغەوە ئەمگوت: شا کێیە؟ ! 
بۆ کەس نەلواوە ئەم هەڵپەڕکێیە