شاعیر: پیرەمێرد
کتێب: بەشی وردەکاری
سەرناو: گه‌رما
لەبارەی شیعر: دیوانی پیره‌مێرد، پیداچوونه‌وه‌ی: ئومێد ئاشنا، به‌رگی یه‌که‌م، لا‌په‌ڕه‌ ٢١٦. - دیوانی پیره‌مێرد، پیداچوونه‌وه‌ی: محه‌ممه‌د ڕه‌سوول (هاوار)، لا‌په‌ڕه‌ ٢٩٨-٢٩٩. - نووسین: کەماڵ ڕەحمانی

«ئەم هەڵبەستەی پیرەمێرد، یەکێکە لەو هەڵبەستانەی کە خۆی زۆر پێوە ماندوو کردووە و بە دوای جیناسێکی زۆر و بە دوای وشەی بە توێكڵدا گەڕاوە، ئەگەر بە چاوێکی ورد سەیری ئەو دێرانە بکەین بۆمان دەر ئەکەوێ کە پەیوەندییەکی ئەوتۆ نییە لە نێوان مانای دێڕەکانی ئەو هەڵبەستەدا، بەڵکو هەر دێڕەی مەبەستێکی تایبەتی ئەگەیەنێ.» محه‌ممه‌د ڕه‌سوول (هاوار). 

گەرمەی تێکەڵی لە گەرما و گەرما
بۆ سڕی سەرما بکێشن بە سەرما

لە جێی کەمەرە دەست لە کەمەردا
بەبۆی هەناسەم سنگ سێوی دەردا

کە جوو لە ترسا، جۆی جوو لە ترسا
پارسا پارسەنگ بوو بۆ پەچە ترسا

پار پاڕامەوە بە نیگای تکا
ئەبرۆی پێک هێنا، ئابڕووم تکا