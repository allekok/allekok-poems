شاعیر: پیرەمێرد
کتێب: پەندەکانی پیرەمێرد
سەرناو: ئەڵێن ڕەمەزان لاقێکی دەیە
لەبارەی شیعر: پەندەکانی پیرەمێرد، ڕۆژنامه‌ی ژیان، ژماره‌ ٤٢٤. - نووسین و ئامادەکردن: کەماڵ ڕەحمانی

ئەڵێن ڕەمەزان لاقێکی دەیە
کێ دی بزانێ سێ لاقی هەیە

لە مزگەوتاندا کەوتنە "الوداع"
ڕۆژوویان تەراند بە "وەگاع وەگاع"

هێند لێی تووڕە بوون بە شەڕ و هەرا
لە قاپی سەرا هێجگاری تۆرا

"لَیْلَةُالْقَدر"یش ئەبڕێتەوە
وەک کابرای کوردە خەرج ئەبێتەوە

بۆچ وتیان ڕۆژوو ئێسکی گرانە
بە چایێک ڕۆیی ئەو بەستەزمانە

ڕۆژوو و کریسمیس گەینە سەری ساڵ
هەر دوو پێکەوە گەییشتینە ماڵ

چه‌رخ و فه‌له‌کمان بۆ هه‌ڵخراوه‌
به‌ڵام که‌س هێزی گوژمه‌ی نه‌ماوه‌

ڕاست بێژ هەر بەشی پلار و پەڵە
دەور دەوری دەورەی ماینە چەقەڵە

"فەرز" گرانە حەز لە سوننەت ئەکەم
کە ڕۆژوو نەگرم پارشێو بۆچ نەکەم

ڕۆژی بیست و پێنج شایی لۆغانە
بە تلی‌لی‌لی چوون بۆ تۆی‌یانە [١] 

پاش جەژنێ بۆ من ئەڵڵاورمانە
بەڵام بارانە و جێگا نەرمانە

"ژیان" ئەڵێ: کێ گوێی لە دەنگمانە
پارەی ئابوونە بکا بە جەژنانە [٢] 

١. تۆی‌یانە: بە تورکی مانای بووک هێنانە. 
٢. مەبەستی ئەوەیە کە ئابوونەی ڕۆژنامەی ژیان بنێرن.