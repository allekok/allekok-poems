شاعیر: پیرەمێرد
کتێب: پەندەکانی پیرەمێرد
سەرناو: وا ڕەمەزان دێ ئەبێ بە کوێخا
لەبارەی شیعر: پەندەکانی پیرەمێرد، ڕۆژنامه‌ی ژیان، ژماره‌ ٤٦١. - نووسین و ئامادەکردن: کەماڵ ڕەحمانی

وا ڕەمەزان دێ ئەبێ بە کوێخا
پەکی کەشکەک و گیپەکەم ئەخا

ئەگەر من بڵێم: ڕەمەزان نییە
کێ لێم دەپرسێ جەزاکەم چییە؟

چونکو گوناهی لەوە گەورەتر
ئەمەندە زۆرە بە باری حوشتر

باقڵ دەچینە پەردەی ئیعتیکاف
جنۆکە دەبەن بۆ پشت کێوی قاف

نەوەڵڵا ڕەست و داو هێند گرانە
بە قەد ڕکاتی تەراویحمانە

تاریکە شەوە و ئەحزاب لە ناوە
"ڕەمەزان" بە جەنگ"، "سەفەر" بەدناوە

لە ئەفریقادا بووە بە گەردەش
دونیا شێواوە وەک مووی قولەڕەش

جاران جوولەکە خومی ئەشێوا
ئەکەوتە درۆ و قوڕی دەپێوا

ئێستا بێ‌ئەوەی کە خوم بشێوێ
درۆی وا دەکەین بەقەدەر کێوێ

ئەڵێن: بۆ مەئموور مەنشوور دراوە
خاتر و خۆتر بۆ کەس نەماوە

کەچی پێکوڕە داشی دامەیە
نازانین تەقی و شەقی کامەیە [١] 

١. پیره‌مێرد له سه‌ر ئه‌م دێڕه‌په‌نده‌ نووسیویه‌تی: کولله که بێچوو هه‌ڵدێنێ و هیشتا ته‌واو باڵ ناگرێ، ئه‌و ورده کولله‌یه‌ پێکوڕه‌یه‌. ورده‌ مه‌ئمووریش پێکوڕه‌ن وه‌کوو داشی دامه‌ له‌م خان بۆ ئه‌و خان ئه‌یانگوێزنه‌وه‌.