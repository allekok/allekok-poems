شاعیر: پیرەمێرد
کتێب: پەندەکانی پیرەمێرد
سەرناو: قەدری خۆت زیاد کە بە قەدرزانی
لەبارەی شیعر: پەندەکانی پیرەمێرد، ڕۆژنامه‌ی ژیان، ژماره‌ ٥٠٨. - نووسین: کەماڵ ڕەحمانی

قەدری خۆت زیاد کە بەقەدرزانی
خۆت نەبێ هیچ کەس بە سووک نەڕوانی

وەک گلێنەی چاو عالەم دەبینێ
تەنها وجودی خۆی لا نانوێنێ

هەرچەن دەور دەوری خۆهەڵکێشانە
خۆهەڵکێشان وەک سنگ هەڵکێشانە

لای هەندێ جنێو ئەدەبیاتە
هەندێ بە خەیار ئەڵێن 'زەڵاتە'

هەندێ کە پیاو کەوت پێی ئەڵێن کەرە
هاتەوە ڕووی کار ئەڵێن جەوهەرە

قەتره‌ی حەیایان لە لا تکاوە
ڕووبەڕوو شەرمیان لە لا نەماوە

ئەگەر ئەمانە وا نەبوونایە
بە چاکی بۆمان ئەهاتنە کایە

تۆ لەو کەسانە هەمیشە دوور بە
لە کونجی خۆتا، هەڵکە و ڕووسوور بە

نەسیحەتێکیان کردووین زۆر چاکە
ئەڵێن خاکی بە، ئه‌سڵت لە خاکە [١] 

گەر بۆ کەڵکی خۆت گەورەییت بوێ
بڵێ: خانوویێک، ئەکەم بۆ شەوێ

گەورە ئەوەتە کە چاکەی عام بێ
نەک دەور و پشتی خۆی لێ بە کام بێ

١. ای اصل تو ز خاک سیاه و تن از منی
در سر منی مکن که به ترکیب چون منی
«سنایی غزنویی»

ای برادر چو خاک خواهی شد
خاک شو پیش از آن که خاک شوی
«گلستان سعدی»