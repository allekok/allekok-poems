شاعیر: پیرەمێرد
کتێب: پەندەکانی پیرەمێرد
سەرناو: وا گرد بوونەوە پایزە براکان
لەبارەی شیعر: پەندەکانی پیرەمێرد، ڕۆژنامه‌ی ژیان، ژماره‌ ٤٥٢. - نووسین و ئامادەکردن: کەماڵ ڕەحمانی

وا گرد بوونەوە پایزە براکان
بەڵکو یەک کەون هیممەتی چاکان

بەڵام وەک ئاردی ناو دڕک وایە
براییش لەگەڵ نایێینە کایە

خۆوڵاتیمان بۆچ لا چا نابێ؟ ! 
گوێلکی خۆماڵی بۆچ بە گا نابێ؟ ! 

مەڵێن: شیلاوگ مایەی پەنیرە
فیتنە هەوێنی نۆ قازان شیرە

مەدحی ڕووبەڕوو پیاو ئەدا بە شوو
زۆر دۆستی سەر نان بە دوژمن دەرچوو

خوا موسا بۆ سەر فیرعەون ئەنێرێ
کەچی جار جار مەڕ بە گورگ ئەسپێرێ

پیاو بۆ بۆرە پیاو ڕۆحی خۆی سەرف کرد
کەچی پێی دەگوت بە دەردی خۆی مرد

ئەو کانیەی ئاوی لێ دەخۆینەوە
بە نابەکاری پڕی دەکەینەوە

ئەوەی کە وەفای بۆ دوای خۆی نەبێ
ئیتر تۆ دەبێ هیوای چیت پێی بێ

سییاسەت پیشەی ئاغای بێ ڕیشە
بۆیە گەلێ پیاو بێ ئیش و ڕیشە

زۆر ڕیش و سمێڵ تاشراو وەک ئەوان
خۆزگە ڕیش ئەبوو بە مۆدەی ژنان

ئۆخەی ژنان بوون بە گەورەی گەڕەک
ئەبێ دەستەی تر بچنە بەر خەڕەک

ئینجا هێندێکیان چۆنی دەڕێسن
لەگەڵ گوێچنە بەرزە بڵێسن

بەنار نارۆکە سەر دەلەقێنن
دەم بۆ یارۆی خەڵک دادەچەقێنن

ئاخ خوێندەواری فریامان کەوە
بۆ عالەم ڕۆژە، بۆ ئێمە شەوە