شاعیر: پیرەمێرد
کتێب: پەندەکانی پیرەمێرد
سەرناو: ئەو دەمە بەختم لێبوو بەدوژمن
لەبارەی شیعر: پەندەکانی پیرەمێرد، ڕۆژنامه‌ی ژیان، ژماره‌ ٤٥٠. - نووسین و ئامادەکردن: کەماڵ ڕەحمانی

ئەو دەمە بەختم لێبوو بەدوژمن
کە کەرە دێزه‌م بوو بە ڕمووزن

ئەو دەمە هۆشم لێ شێوا و وەستام
کە هەرچی هەڵسا وتی ئاش وەستام

خزمەتی دەکەم هێشتا لێم ساردە
تۆخوا مەلاگەل! ئەمیشە ئاردە؟ ! 

دەوڵەمەند پارەی بەکەس نەداوە
پارەپەرەستی ئەڕوا لە دواوە

ئەوی پێی ئەڵێن: وا بڕۆ دەڕوا
بە هیچ قەولێکی ناکرێ بڕوا

ئەوی جڵەوی خۆی دایە دەس خەڵک
ناوی نراوە زەبوون و بێ کەڵک

زەردەواڵەمان جارێ ئاڵۆزاند
نانی شوانمان خوارد، گەوجیمان نواند

لە هەر دوو لاوە تووشی جەزا بووین
تەمێمان نەخوارد دیسان تێهەڵچووین

تاریکایی شەو ئێوارە دیارە
ئەڵێن خاکەکەی بەدە ئەم شارە