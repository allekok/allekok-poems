شاعیر: عەبدوڵڵا پەشێو
کتێب: بتی شکاو
سەرناو: بۆ مارتنی مرۆڤ
لەبارەی شیعر: (١٩٦٨ - هەولێر) - نووسین: ناشناس - سەرچاوە: https: //t. me/abdulla_pashew

(مارتین لوتەر کینگ (١٩٢٩-١٩٦٨) مافپارێزی قولەڕەشەکانی ئامریکا لە ناوەڕاستی پەنجاکانەوە لە ١٩٤٦دا خەڵاتی نۆبلی بۆ ئاشتی وەرگرت و لە ١٩٦٨دا کوژرا! )

ئەی لوتەر کینگ، 
ڕەشی گزنگ، 
شوورەی ئاشتی و برایەتی، 
دەروون کانگای ئازایەتی، 
پەیامبەری پێستڕەشەکان، 
پارێزەری بێبەشەکان
تۆ کوژرای زوو
تاوانیشت هەر ئەوە بوو، 
گوتت: دەبێ... دەبێ لە ژین
بە یەکسانی هەموو بژین. 
***
ئەی لوتەر کینگ، 
بۆ سەربەستی ژینت دەویست
بۆ ئادەمزاد، 
نەک هەر تەنیا بۆ ڕەنگی پێست! 
چەکی شەڕت
هەر بزە بوو، بزەی نەمر، 
نەک هەر بارووت، ئاسن، ئاگر! 
***
ئەی لوتەر کینگ
ڕەشی گزنگ، 
وا تێ مەگە، بۆیە لە ژین وا بێبەش بووی
چونکە ڕەش بووی! 
پێڵووی داخراو ببزوێنە، 
سەرەنجم دە، 
لەگەڵ ئەوەی پێستەکەشم بەفر و خوێنە، 
هەر لەتێکم ئاوارەی ژێر ئاسمانێکە
گەنجینەی بێ سەروشوێنە

سەرەنجم دە، 
منیش وەک تۆ، 
خۆری شادی، 
هی ئازادی
وڵاتەکەم پێ نازانێ
دەچمە دەریای ئارەقە و خوێن، 
دەست ناکەوێ پارچە نانێ. 
***
ئەی لوتەر کینگ، 
ئەی سروودی ئاشتی و برایی. 
ئەم زەمینەی جێی تاوانە
ئێوەی ناوێ تا کۆتایی
ئەم زەمینەی بە خوێن تژی
هاوار دەکا: 
نابێ دڵی گاندی و مەسیح لێرە بژی! 

ئەم زەمینەی جێی ئاواتە، 
هاوار دەکا: 
دەبێ گریان، ئەسرینی چاو، 
دووکەڵ، گرمە، دیمەنی شەڕ، 
بۆنی بارووت، قرچەی هەناو، 
نووزەی مناڵ، دیلی و لاتی
باو بن وەکوو تیشکی هەتاو! 

ئەم زەمینە هاوار دەکا، 
هاوار دەکا ئەم زەمینە
ژیان لای من
هەر زۆرانە و هەر جەنگینە. 
هاوار دەکات
دەبێ بسرەوێ لە لێدان
دڵی ئاشتی و خۆشەویستی، 
دڵی یەزدان!