شاعیر: عەبدوڵڵا پەشێو
کتێب: بتی شکاو
سەرناو: باسم بکەن
لەبارەی شیعر: (١٩٦٨ - هەولێر) - نووسین: ناشناس - سەرچاوە: https: //t. me/abdulla_pashew

باسم بکەن، تا دەتوانن باسم بکەن! 
دووڕووانیش با بێنە لام کاسم بکەن! 

مە بەزیوم، ناشاعیرم، گۆشەگیرم! 
هەلپەرستم، خۆپەرستم، تەسکە بیرم! 

باسم بکەن، تا کاژێڕتان [١] لێک دەترازێ
گەر شەو نەبێ، ڕۆژ چی هەیە پێی بنازێ؟ ! 

شاڵاو بێنن، 
سەری خۆتان بدەن لە کێو، 
بگرن وەکوو کورتەباڵا داوێنی دێو

باسم بکەن، 
کۆڕ ببەستن، باسم بکەن
باسم بکەن، 
هەڵببەستن، باسم بکەن

بەڵکوو ناوم وەکوو هاڵاو، بە ئازایی
هەڵسێ لەسەر گڕی قینتان بۆ بەرزایی! 

١. کاژێڕ: شەویلاک، شەویلە