شاعیر: عەبدوڵڵا پەشێو
کتێب: بتی شکاو
سەرناو: ڕێڕەوم
لەبارەی شیعر: (١٩٦٧ - هەولێر) - نووسین: ناشناس - سەرچاوە: https: //t. me/abdulla_pashew

(سروودی منداڵە شەهیدێکە)

لە بەندیخانەی تاریک و نووتەک، 
گوێ پڕ لە دەنگی کەلەپچەی مەچەک، 
پڕ بە ناخی دڵ، 
زۆر گەرم و بەکوڵ، 
گەر بتڵێمەوەش
بەستەی ڕزگاری
هەر دەڵێمەوە دژی زۆرداری
* * *
هەروا لە بیرمە، 
دایکی نیشتمان
کاتێ نایە دەم گۆپگەی مەمکی ژیان، 
چرپاندییە گوێم، بە سۆز، بە گریان: 
'چەند ساڵە، ڕۆڵە، 
لەم خاک و خۆڵە
دێ دەنگی زیلی
پڕ ترسی دیلی
بۆ تۆڵە گۆش بە، نەک بۆ زەلیلی'
* * * 
ناچێ لە بیرم، 
کە باوکی ژیرم
چەکی مەردانەی خستە سەر شانی
ئێمەی بەجێهێشت بۆ تێکۆشانی، 

نەیگێڕایەوە ئەشکەنجە و سزا، 
تا ڕۆژێک ئاگر بە دڵیا چزا
بەڵام هەمیشە دوا قسەی پەندە، 
ساتێ پێی گوتم دەم پڕ لە خەندە: 
'ڕۆڵە! مەرد بژی، نەک وەکوو بەندە'