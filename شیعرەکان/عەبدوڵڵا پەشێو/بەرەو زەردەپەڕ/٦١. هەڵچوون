شاعیر: عەبدوڵڵا پەشێو
کتێب: بەرەو زەردەپەڕ
سەرناو: هەڵچوون
لەبارەی شیعر: (‌٨؍١؍٢٠٠٠ هێلسنکی) - نووسین: ناشناس - سەرچاوە: https: //t. me/abdulla_pashew

ساردیت دەمکوژێ. دنیا پایزە و
بەدەنی منیش ڕووتترین خاکە

هاوینی تینوو لە ناخمدایە، 
نمەی خوناوکە لێوم تەڕ ناکا. 

دە بتریشقێنە، هەوری شاقەلشۆڕ! 
دە ببرووسکێنە... . ببارە... . داکە. 

هێڵی سنووری نێوان من و تۆ
تراویلکەیە، وەهمی تریاکە

گوارە و گەردانە فڕێدە لاوە، 
بسکت بەردە، کەزیت ڕەها کە

ئەوەی گرێیە بیکەرەوە بۆم، 
بە دوڕگەی ئەودیو تەمم ئاشنا کە

سنگت بەندەن و دشتی مەفتەنە، 
ڕێی ڕەوەئاسکی پەنجەم واڵا کە. 

لەشێک دەماری گڕی تیا نەبێ
کۆتەرەدارە... داوەڵە... . لاکە

گەمارۆی ناوێ، پەلامارم دە! 
سەنگەر و قەڵام تەفروتونا کە

ڕنۆکت گیر کە لە شان و باسکم، 
ئێسقان و پێستم هەلاهەلا کە. 

لێوم کافرە، خوێنی حەڵاڵە، 
گۆی مەمک و لێوت فێری غەزا کە. 

لە ئاسوودەیی بەهەشت تۆقیوم 
هەناسەت گڕ دە، دۆزەخ ئاوا کە

بێدەنگی بەزمی گۆڕنشینانە، 
دنیا پڕ نرکە و زیڕە و زەنا کە

هەڵبە، گڕ بگرە، نێڵە و لرفەت بێ، 
تەزوو بچێنە، شۆڕش بەرپا کە

گیا بە ـــ بشنێوە، دەریا بە ــ پێل دە، 
چاو لە بوولەرزە، لە ڕەشەبا کە. 

پایزی لەشە و هاوینی ڕۆحە، 
لە ترسی خەزان دڵم خەمناکە. 

دابارە سەرم! هەوری شاقەلشۆڕ، 
نمەی خوناوکە لێوم تەڕ ناکا! 

فەرهەنگۆک: 
خوناوکە: نەرمەبارانی پشک ورد
شاقەل: داوێن، دامەن، پەراوێزی خوارەوەی کراس و کەوا و شتی تر
شاقەلشۆڕ: داوێنشۆڕ
مەفتەن: زێد، نیشتمان
کۆتەرە: کۆلکەدار، قەدی دارێکی بڕاوە
داوەڵ: داهۆڵ
ڕنۆک: چنگوڕک، چنگی دڕندە و باڵندە
پێل: شەپۆل