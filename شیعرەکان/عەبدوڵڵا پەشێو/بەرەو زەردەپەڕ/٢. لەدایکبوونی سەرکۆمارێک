شاعیر: عەبدوڵڵا پەشێو
کتێب: بەرەو زەردەپەڕ
سەرناو: لەدایکبوونی سەرکۆمارێک
لەبارەی شیعر: (١٩٨٩/٣/١٠ - تەرابلوس) - نووسین: ناشناس - سەرچاوە: https: //t. me/abdulla_pashew

سەدەی سێزدەم بوو
کاتێ هۆلاکۆ
بە کوردستاندا وەک پەتا ڕەت بوو. 
ئەوساش، وەک ئێستا، 
سەردەمی تەکیە و دەف و گومبەت بوو
بەژنی تێریمان هێندەی پنجەنۆک، 
منارەئاسا خەم کەڵەگەت بوو. 

کە بەغدای ئەنگاوت، 
کاتێ میحرابی 
بۆ هەسپەکەی خۆی کردە تەویله، 
کاتێ قەڵغان و ڕەمبی هەڵپەسارد_
جادووبازێکی گۆڕستاننشین
هێلکەمارێکی بە دیاری بۆ نارد. 
دێڵەگورگێکی هاری هۆلاکۆ
لە کەندڕێکی شێدار و تاردا لەسەری وەرکەوت، 
لە سەدەی بیستەم هێلکە ترووکا: 
سەری بەدوومی ئەژدیها دەرکەوت!