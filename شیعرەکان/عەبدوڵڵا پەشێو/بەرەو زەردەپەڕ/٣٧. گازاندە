شاعیر: عەبدوڵڵا پەشێو
کتێب: بەرەو زەردەپەڕ
سەرناو: گازاندە
لەبارەی شیعر: هاوینی ١٩٩٥ - کۆرسۆ (فینلاند) - نووسین: ناشناس - سەرچاوە: https: //t. me/abdulla_pashew

سوپاست دەکەم، خوایە: 
جووتێک چاوت پێ بەخشیم
لە چاوی باز بیناتر

لە سنگما دڵێکت چاند
وەکوو هەور بەخشندە، 
چەشنی چیا خۆڕاگر
ڕەنگم لە نووری خۆتە، 
خوێنم لە شیلەی ئاگر

سوپاست دەکەم، خوایە: 
بۆ پژانی زمانم
لە هەر ژێیەکی بەهەشت
ئاوازێکت بۆم چنی

بۆ خەملی نیشتمانم
نەخشینترین نیگارت
لە بەر بەهەشت داڕنی

سوپاست دەکەم، خوایە: 
شەپاڵت کرد بە زارۆم، 
پەریت خستە ئامێزم
بەڵام بۆچی، خودایە، 
هۆشێکی وات نەدامێ، 
خەڵاتان بپارێزم؟ 

گازاندە: گلەیی، گلە، گازن
ژێ: تەل، وەتەری ئامێری موزیک
شەپاڵ: بەچکەشێر