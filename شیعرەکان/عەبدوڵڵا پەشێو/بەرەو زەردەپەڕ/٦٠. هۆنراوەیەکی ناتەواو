شاعیر: عەبدوڵڵا پەشێو
کتێب: بەرەو زەردەپەڕ
سەرناو: هۆنراوەیەکی ناتەواو
لەبارەی شیعر: (‌٢٠؍١٢؍١٩٩٩ - یوتوبوری) - نووسین: ناشناس - سەرچاوە: https: //t. me/abdulla_pashew

هەر بە وشە
نیگارێکی ئازیزەکەی خۆم کێشاوە. 
سەیری دەکەم: 
دەق خۆیەتی! 
هەر بۆ گوێیە تەنکەکانی
گوارە ماوە. 

* * *
فەرهەنگەکان
با بە خۆیان هەر بنازن، 
با بڕسکێن، 
با بخەمڵێن بە هەزاران وشەی بەدەو. 
بە چی دەچن، 
کە پەیڤێکیان تێدا نەبێ، 
بشێ ببێ بە گوارەی ئەو! 

* * *
من ئەییووبم
بەئاسانی پشتی ئومێدم ناچەمێ. 
وشەیەکە و عەوداڵیمە، 
زوو یا درەنگ هەر دەیگەمێ ــ 
لەسەر باڵی سیمرخیش بێت، 
ئاسمان بست بست دەپشکنم. 

بە زەویشدا بچێتە خوار، 
بنزەویگەڕ هەبێ منم. 
وشەیەکە و دەیدۆزمەوە، 
ئەگەر بنپێی خەیاڵیشم
شەقشەق و پارەپارە بێ! 

گەر هەر نەبوو، 
دایدەتاشم! 
ناهێڵم گوێی ئازیزەکەم
بێ گوارە بێ! 

خەمڵاندن: ڕازاندنەوە، جوانکردن
بنزەویگەڕ: ئەوەی لەبن عەرد بە دوای شتێکدا دەگەڕێ