شاعیر: عەبدوڵڵا پەشێو
کتێب: بەرەو زەردەپەڕ
سەرناو: گرەو
لەبارەی شیعر: (١٩٩٢/٣/١ - مۆسکۆ) - نووسین: ناشناس - سەرچاوە: https: //t. me/abdulla_pashew

هاوین بوو، هاوینی کوردستان
هەیوەشەو، ساماڵ بوو
لەسەر گازی پشت بووین، 
ڕایەخ گیای لاپاڵ بوو

ئاسمان پڕ ئەستێرە
سەر کەیلی خەیاڵ بوو. 
لەناکاو پرسێک بە بیرمدا هات: 

(ئەرێ ئەستێرەی ئێرە و هەندەران
هەمان ئەستێرەن؟ 
من دەڵێم جودان! 
گەرنا چۆن هاوکات لەوێن و لێرەن! ؟ )

هەموویان گوتیان: 
(نەخێر جودا نین
هی ئێرە و ئەوێ
هەمان پەنگر و ژیلەی پڕژاوی 
لە خۆر جێماون، 
دەنکی بڵاوی
هەمان تەسبێحی دەزووبچڕاون)

گرەومان کرد و کەوتینە سۆراخ: 
چووینە بەر شنەی دەم و نەفەسی شێخ و مەلایان
خێوەتمان هەڵدا لە بەر تریفەی هزری زانایان
لێرەمان پرسی، 
لەوێمان پرسی... 

هەموویان گوتیان: 
(ئەوانەی لەوێن، ئەمانەی لێرەن
شکی تیا نییە هەمان ئەستێرەن! )... 

لە هەنگیڕا
عومرێک بەسەر ئەو شەوەدا تێپەڕیوە... .
دیسان لەسەر گازی پشتم، 
چاوم لە ئاسمان بڕیوە. 
گومانی ئەوسام، ئێستا یەقینە: 

ئەستێرەناسی هەموو جیهانیش
بە گژمدا چن، 
ئەستێرەکانی دنیای هەندەران
قەت لە ئەستێرەی کوردستان ناچن!