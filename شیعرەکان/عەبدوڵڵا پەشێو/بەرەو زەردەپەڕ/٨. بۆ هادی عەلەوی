شاعیر: عەبدوڵڵا پەشێو
کتێب: بەرەو زەردەپەڕ
سەرناو: بۆ هادی عەلەوی
لەبارەی شیعر: (١٩٩٠/١٢/٢ - مۆسکۆ - ستارەمینسکایا) - نووسین: ناشناس - سەرچاوە: https: //t. me/abdulla_pashew

تۆ، لە سەردەمی کورتەباڵایان
باڵای بەرزی خۆت لە کوێ هێناوە؟ 
تۆ، لە سەردەمی قاتی و نەهاتا
وەرزی سەوزی خۆت لە کوێ هێناوە؟ 

لەبەر خرینگەی
شیر و... . زرینگەی
ئاڵتوونی قورەیش
چۆن گوێت لە ناڵە و نرکەی عەلی بوو؟ 

چۆن لەبەر ژاوەی ئایشە و حەفسان
گوێت لە سکاڵای ماریەی قیبتی بوو؟ 

خۆ سەدەکانی ئێمە هەموویان
لکی درەختی چاخی جاهیلین: 
کڵێسە و مزگەوت
شوورا و پەرلەمان
بارەگا و دیوان
هەموو بازاڕی گەرمی عوکازن... 

نابیغەکانیش هەمان نابیغەن: 
خودایان ورگە... نەوەی بەرازن، 
لەملا بەرزگی شای غەساسینە باوەشێن دەکەن
لەولا بۆ بنپێی شای مەنازیرە وەک بەردەبازن. 

لە ڕۆژهەڵاتی ڕۆژ لەبن پێدا، 
لە ڕۆژهەڵاتی
دەستنوێژ هەڵگرتن بە خوێن و پێترۆل، 
لە ڕۆژهەڵاتی
مارەبەجاش و ڕشک و ئەسپێدا، 
لەو ڕۆژهەڵاتەی
نامووس فیرارە و
پەنابەرێکە لەناو دەرپێدا: 

سەرم سوڕماوە
چۆن توانیت گەورەم! 
بێدەنگی قانگ دەی؟ 
تۆ چۆن زاتت کرد
ئەو کوولەکەیە بدەی به عەردا و
پڕ بە دەنگ بانگ دەی! 

ئەی ڕۆژهەڵاتی کورتەباڵایان، 
ئەم باڵا بەرزەت سەدجار پیرۆز بێ. 
ئەی چاخی قاتی و ساڵانی نەهات، 
ئەم وەرزە سەوزەت سەدجار پیرۆز بێ! 

فەرهەنگۆک: 
هادی عەلەوی: بیرمەندێکی عیراقییە و یەکێکە لەو نووسەرە دەگمەنانەی عەرەب، کە لە هەژمەتی شەهیدکردنی هەڵەبجە حاشای لە ناسنامەی عەرەبایەتیی خۆی کرد و سەربەخۆیی کوردستانی بە ڕەوا زانی. 
ئایشە: کچی ئەبوبەکر، خێزانی پێغەمبەر (د). حەفسە: کچی عومەری خەتتاب، خێزانی پێغەمبەر (د). 
مارییەی قیبتی: کچێکی کۆیلە بوو، لە میسرەوە بە دیاری بۆ پێغەمبەر هات و کردییە هاوسەری خۆی. 
عوکاز: بازاڕێکی عەرەبان بوو، سەکۆیەکیش بوو بۆ پێشبڕکێی شاعیران. 
نابیغەی زوبیانی: شاعیرێکی عەرەبی سەردەمی جاهیلی بوو، کێ زێتری دابا، بەویدا هەڵدەگوت. 
لە نێوان شای مەنازیرە و شای غەساسینەدا، کە دوژمن بوون، لە هاتووچۆدا بوو. ڕەمزی شاعیری خوێڕی و فرە ئاخوڕە.