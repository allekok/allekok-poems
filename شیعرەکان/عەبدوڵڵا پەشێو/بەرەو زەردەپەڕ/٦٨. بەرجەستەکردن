شاعیر: عەبدوڵڵا پەشێو
کتێب: بەرەو زەردەپەڕ
سەرناو: بەرجەستەکردن
لەبارەی شیعر: (٢٠٠٠/١٢/٩ - هێلسنکی) - نووسین: ناشناس - سەرچاوە: https: //t. me/abdulla_pashew

پێش بوونی من
ملیۆنەها ئافرەت هەبوون
بە لەشولار، بە ڕەنگوڕوو، جیاجیا
به سەراپای پڕ هێما و کۆد، 
بە گەرمایی و تامی تەزوو، جیاجیا
دوای کشانی ئەستێرەشم
ملیۆنەها نازداری تر دێنە دنیا
***

سەفەرێکی زۆر درێژم لەبەردایە، 
شپرزەم و
بێ‌تۆشەم و
دڵم بۆتە مەکۆی خەمان... 
چ حەسرەتە! 
من نە بەوان ڕاگەیشتم، 
نە دەستم دەگاتە ئەمان... 
***

وەتی هەم سەرمابردەڵەم، 
دە دامپۆشە بە هەناسەی پیرۆزی خۆت، 
داگیرم کە و
گەرمم کەوە، ئەی گیانی من! 
بەڵکوو بشێ ئاوێتە بین
وەک تخووبی ژین و مردن

من کێم هەیە؟ ! 
تەنیا هەر تۆی بۆم خەفە کەی
گڕی هەزار خۆزگە و بریا
دە بۆم ببە
بەو شۆخانەی هەبوون و هەن، 
بەوانەی پاش ماڵاواییم دێنە دنیا!