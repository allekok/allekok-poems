شاعیر: عەبدوڵڵا پەشێو
کتێب: بەرەو زەردەپەڕ
سەرناو: وەڵام
لەبارەی شیعر: (١٩٩١/٧/١٧ - ستارە مینسکایا - مینسک) - نووسین: ناشناس - سەرچاوە: https: //t. me/abdulla_pashew

چۆن چک دەکەم؟ 
تەماشام کەن: 
ئاسۆی گیانم بێشەڵانی شۆر و نوورە. 
گوێتان هەڵخەن: 
سەراپام گوڵبانگی داک و
سرتەی خاک و
گرفەی گڕی خوار و ژوورە. 

***

چۆن چک دەکەم؟ 
لە بیابانا من زۆزانم لە خوێندایە، 
تا هەنیشکان دەستم لەناو بەفری بەدەنتەزێندایە... 

لە قوتبیشا 
ترسم نییە، جێم گەرمێنە، 
پێم تا چۆکان 
نوقمی ئاوی شلەتێنە... 

***

لە هەر کوێ بم وەکوو یەکە: 
قەڵەمەکەم
جارێک چڵی گوڵەباخە، 
جارێک سێرەی سەر تفەنگە! 

بەری دەستم
ساتێک هۆبەی دڵدارانە، 
ساتێک شوورە و قەڵای جەنگە! 
چ لەوێ بم، چ لێرانە، 
کەمەربەندی ئەم زەمینە
بە ناوقەدی عەشقم تەنگە؟ !