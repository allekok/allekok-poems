شاعیر: عەبدوڵڵا پەشێو
کتێب: بەرەو زەردەپەڕ
سەرناو: نامۆیی
لەبارەی شیعر: (٢٠٠١/٣/٢٥-هێلسنکی) - نووسین: ناشناس - سەرچاوە: https: //t. me/abdulla_pashew

لە سەردەمێکدا
کە گمەی خەم و باڵەفڕکەی گیان، 
ڕووبەری تاسە و قووڵایی گریان
له بانقەکاندا نمرەیان هەیە و لە کۆندۆمێکدا جێ دەکرێنەوە؛ 

لە سەردەمێکدا
کە گوارە و ئەڵقه
بە ناوکی ڕووت و گوڵبەدەمەوە دەبریسکێنەوە؛ 

له سەردەمێکدا
کە ڕازەکانی مووبەمووی بەدەن
ئاشکراترن
لە قوونەجۆڵەی باڕۆکەیێکی ئاوەڕووتکراو
من چۆن دەربارەی عیشقی خۆم بدوێم، 
کە ڕەوەکترە لە سوێسکەی شاخان، 
بەخشندەترە لە تیشکی هەتاو! 

فەرهەنگۆک: 
گمە: ناڵەی کۆتر
سوێسکە: مەلێکە وەک کەو، بەڵام ئەم بچووکترە و گۆشتی خۆشترە.