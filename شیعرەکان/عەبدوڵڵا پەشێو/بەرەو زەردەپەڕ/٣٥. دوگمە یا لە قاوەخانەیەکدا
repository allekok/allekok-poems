شاعیر: عەبدوڵڵا پەشێو
کتێب: بەرەو زەردەپەڕ
سەرناو: دوگمە یا لە قاوەخانەیەکدا
لەبارەی شیعر: (١٩٩٥/١٠/١٤ - کۆرسۆ) - نووسین: ناشناس - سەرچاوە: https: //t. me/abdulla_pashew

وەک گورگی باراندیدە
ئارەزووی لە شەوڕاوە نیگای دڵی چاوچنۆک
له لانی وەدەرناوم، 
بۆ جوانێکی گەردنکێل
دایر ماندووم بۆ سەر چۆک! 

دوورگەیەکی نەبینراو... 
گازم دەکا بۆ سەفەر، 
بەڵام ڕێگەی لێ گرتووم 
تەلیسمی دوگمەی بەرۆک! 

٭ ٭ ٭

ئەو دوگمە بچووکانە
دەڵێی چاوی بازانن هێند 
لاسار و نەترسن، 
ناترووکێن و ناترووکێن: 
کلیلداری گەنجینەن، 
وەڵامی هەزار پرسن! 

* * *

دەدوێن و حاڵی نابم
دوگمەن یا لوغمی ڕێگە؟ 
ڕێگرن یا ڕێنوێنم؟ 
هەڵمەت دەبەم ناگیرێن، 
بۆڕ دەخۆم و کۆڵ دەدەم
ئەوان دەکەونە شوێنم! 

چیبکەم! هێدی و ئارام بم، 
یا کودەتا بەرپا کەم؟ 
ئاخرەکە خامۆش کەم، 
یا بڵێسەی ڕەها کەم؟ 

چۆن لەگەڵیان بسازێم؟ 
چۆن گڕ نەسێنێ خوێنم؟ 
چۆن هۆش لەسەر نەترازێ
ئەگەر نەیان ترازێنم؟ ! 

شەوە و دەدرەوشێنەوە، 
وەکوو چرای کەوشەنان، 
منیش لەوەتی دەژیم... 
شەوبای کەوشەنبەزێنم! 

گەردنکێل: گەردن بڵند، گەردن جوان و شوش
دوڕگە: گراڤ، جەزیرە
گازکردن: بانگ کردن
بەرۆک: یەخە
لوغم: مین
بۆڕخواردن: تێشکان، بەزین، دۆڕاندن لە ململانێدا
کەوشەن: سنوور، سەرحەد