شاعیر: عەبدوڵڵا پەشێو
کتێب: بەرەو زەردەپەڕ
سەرناو: ڕامان
لەبارەی شیعر: (١٩٩٢/٧/١٣ - مۆسکۆ) - نووسین: ناشناس - سەرچاوە: https: //t. me/abdulla_pashew

سەرەتا بوو
شەبەق گڕی لە شاقەلی ئاسمان بەردا، 
کونچەکانی گیانمی پڕ کرد
لە گرفەگرف و نێڵەنێڵ... 
بە گزنگی نۆبەرەیدا تۆشەی بۆم نارد، 
پەنجەی ڕاداشت
بۆ ڕێیەکی چەوت و چەوێڵ

هەنووکانەش... 
ئێوارەیە و ماندووی ڕێگەم، 
تیشکی ساردی زەردەی بنێس
خۆی هەڵدەسوێ لە تەوێڵم! 
ترپەترپی پێی ئەستێران
دەگاتە گوێم، 
نوقمی ئارەقە و بوڵیڵم! 

هەورازێکم ماوە و لەودیو
تەمێکی چڕ دایپۆشیوە
دوا کەوێڵم... 
هەورازێکە و هەڵگەڕانێک... 
نشێوێکە و داگەڕانێک... 
لێ... چۆن بڕۆم؟ 

نە تۆشەکەی شەبەق ماوە، 
نە هاڵاو و نێڵەنێڵم
زەویش هەردوو لینگی گرتووم، 
دیاریی دەوێ! 
خوایە، چبکەم؟ 
چ بۆ زەوی جێبهێڵم!