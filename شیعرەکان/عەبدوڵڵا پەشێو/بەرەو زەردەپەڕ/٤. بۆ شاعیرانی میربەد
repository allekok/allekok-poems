شاعیر: عەبدوڵڵا پەشێو
کتێب: بەرەو زەردەپەڕ
سەرناو: بۆ شاعیرانی میربەد
لەبارەی شیعر: (١٩٩٠/١/١١ - تەرابلوس) - نووسین: ناشناس - سەرچاوە: https: //t. me/abdulla_pashew

سەر هەڵبڕە، تەماشاکە! 
تۆ تەماشای ئەو خەلیفە
پاشەڵدڕاوەی بەغدا کە

لێرانەوە من دەیبینم، 
چرووتەکەی لالغاوی _ بۆڕیی نەوتە، 
هەروا مژی لێدەدات و... 
تاوناتاوێ

مەمکدانی سوورەگوڵێ، 
پزووی دەرپێ... 
قەفی سمێڵ... 
گۆشتی خاوی سەربڕاوێ
بەرەو نووسکە و 
لوورەلووری میربەد داوێ
خێراتەکە، 
پێش ئەوەی بگاتە زەوی، 
هەر شاعیرە و تێی ڕوو دەبێ، 
کلک بەرز و ئەستۆ نەوی! 

٭ میربەد: شوێنێکە لە پارێزگەی بەسرە، لە دێر زەمانەوە پێشبڕکێی شیعر خوێندنەوەی تێدا دەکرێ. لە حەفتاکانەوە بۆتە دەڵاڵخانەی قەڵەمفرۆش و جاشکەشاعیر و بەعسی و مەعسییان.