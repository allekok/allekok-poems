شاعیر: عەبدوڵڵا پەشێو
کتێب: بەرەو زەردەپەڕ
سەرناو: پرچ
لەبارەی شیعر: (٢٠٠١/٦/٥ - هێلسنکی) - نووسین: ناشناس - سەرچاوە: https: //t. me/abdulla_pashew

جاروبار... پرچت
بە تاوێک باران بە ڕەشەبایێ، 
وا تێک دەچڕژێ، 
وا ئاڵۆز دەبێ، 
دەڵێم: تا ماوە... ئیتر دانایێ... 

کەچی ئێواران، 
کە هەر من و تۆین
بە چاولێکنانێ هەڵدەڕژێ و دادێ، 
دیسان، وەک جاران، 
دابین دەبێت و
لەبەری دەست و هەناسەم ڕادێ، 

زریان بۆ زریان، 
تۆفان بۆ تۆفان بەجێدەهێڵێ و
هەتا بەیانی
نوقمی شەپۆلی بەرامەی مۆرد و کنێرم دەکا

دانی پیا دەنێم: 
هەرچی دەیزانم
لە فەلسەفەی ژین، 
ئەو فێرم دەکا! 

فەرهەنگۆک
بەرامە: بۆن و هاڵاوێکی خۆشە کە لە شتێکەوە بێ
مۆرد: مۆرتک، مورتک، درەختێکە گەڵایەکی بۆن خۆشی هەیە
کنێر: گیایەکی گوڵداری جوانە، داری مەڵحەم