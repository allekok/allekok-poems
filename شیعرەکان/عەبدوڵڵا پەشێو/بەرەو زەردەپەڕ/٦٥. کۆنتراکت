شاعیر: عەبدوڵڵا پەشێو
کتێب: بەرەو زەردەپەڕ
سەرناو: کۆنتراکت
لەبارەی شیعر: (٢٠٠٠/٥/١٨ - هێلسنکی) - نووسین: ناشناس - سەرچاوە: https: //t. me/abdulla_pashew

نیازم وایە
شەو و ڕۆژێکم تەنیا هی تۆ بێ
بڕیارم داوە
سەفەرەکانی سەرم ڕاگرم، 
شەپۆلان سڕ کەم. 
تەنیا ورینگەی تۆی تیابێ ماڵم، 
دەرگە و پەنجەرە و
بابوێر کونبڕ کەم! 

خانومانەکەم! 
تۆش، تەنیا جارێ، 
خۆت تاقی کەوە... 
با شەو و ڕۆژێک، 
هەمووت هی من بێ! 
هەرچی نەریتە، با دەقی بشکێ، 
هەرچی یاسایە، با سەروبن بێ! 

خۆت لە دەوروبەر، 
لە کەس و کار و ئاشنا بدزەوە، 
لە ئەستێرە و مانگ... 
لە هەور و ساماڵ... 
لە بێنەوبەرە و خەمیژگەی دنیا
خۆت ڕاپسکێنە، 
تەماشای میلی کاتژمێر مەکە، 
وەک ڕۆژانی تر، 
خۆت مەخەمڵێنە: 

خۆ پیرەدنیا ژێر و ژوور نابێ، 
تەنیا هەر جارێک، 
بۆ شەو و ڕۆژێک، 
نیوەژن بکوژە و ژنێکی ژن بە! 
من شەو و ڕۆژێک، 
دەبم بە هی تۆ، 
تۆش شەو و ڕۆژێک، 
تەنیا هی من بــە! 

فەرهەنگۆک
کۆنتراکت: قۆنتەرات
ورینگە: زەمزەمە، گۆرانیی سەبرۆکەی لەبەرخۆوە
بابوێر: کونەبا، لۆنکە، بادرز، دەرزێک بای لێوە بێ
کونبڕکردن: نەفەسبڕکردنی دەرودیوار، گرتنی کون و کەلەبەری جێیەک
نەریت: شتێکە کە تازە داهێنرابێ کرابێ بە باو و تۆ حەزی لێ نەکەیت
ساماڵ: سایەقە
خەمیژگە: سووکەخەم، وردەخەم، تەنکەخەم