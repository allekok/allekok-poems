شاعیر: عەبدوڵڵا پەشێو
کتێب: بەرەو زەردەپەڕ
سەرناو: لەبەر پەنجەرە
لەبارەی شیعر: (٢٠٠٠/١٢/٩ - هێلسنکی) - نووسین: ناشناس - سەرچاوە: https: //t. me/abdulla_pashew

چ ئەستێرەبەندانێکە! 
مانگ پڕ بە سی، 
وا ساماڵی شین هەڵدەمژێ... 
وەرە دەستم لە ئەستۆ کە و
هەست ڕاگرە
بزانە چۆن
بێدەنگی زمانی دەپژێ! 
***

وەرە دەستم لە ئەستۆ کە و
بۆ ساتێکیش جێم مەهێڵە
ئەستێرەیەک لە من دیارە، 
ڕووتوقووتە و هەڵدەلەرزێ
زۆر ساوایە و دەشنێتەوە
چەند دەترسم پێڕەوکە بێ، 
نووچێک بدا و بەربێتەوە! 

فەرهەنگۆک
ئەستێرەبەندان: تەنرانی ئاسمان بە ئەستێران، ئەستێرەڕێژبوونی ئاسمان
نووچدان: ڕەتبردن، ساتمەکردن، هەڵەنگووتن