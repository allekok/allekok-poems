شاعیر: عەبدوڵڵا پەشێو
کتێب: بەرەو زەردەپەڕ
سەرناو: دوو مێوان
لەبارەی شیعر: (١٩٩٧/٨/١ - هێلسنکی) - نووسین: ناشناس - سەرچاوە: https: //t. me/abdulla_pashew

زەرد ئەسمەرێکم لایە. 
ناوێرم بڵێم زێدە، 
لێ شیرینە وەک زێدێ
دەنگی فێنکایی کەپرە، 
مێرگی سینگ و بەرۆکی 
بۆنی کنێری لێ دێ

***

لە سووچێکی بەرامبەرم
بیرۆکەیەک هەڵکورماوە، 
کەزی و بسکی دەکاتەوە و
دایدەهێنێ، چین چین، تا تا؛ 
بە شێنەیی دزە دەکا و
تەمی ناخم دەترووکێنێ
وەک تیشکی پیرۆزی گاتا. 
خوایە، چیبکەم؟ 
نازانم چۆن
دەستەملانی دوو ئازیز بم
لە یەک کاتا؟ !