شاعیر: عەبدوڵڵا پەشێو
کتێب: بەرەو زەردەپەڕ
سەرناو: ڕواڵەت
لەبارەی شیعر: (١٩٩٨/٣/٢٠ - هێلسنکی) - نووسین: ناشناس - سەرچاوە: https: //t. me/abdulla_pashew

وا لەسەر پشت ڕاکشاوم، 
بە ڕواڵەت ئاسوودە و ئارام... 
گۆشەیەکی زەوی هەیە و
خۆر نایبینێ، 

من لێرەڕا لێی بەئاگام
دەنگوباسی هەر پەنگرێک لە کوانوودا، 
نووچەی تەرزی هەر دارمێوێک دەگاتە لام. 

ساتەوەختێک دەپشکوێم
وەک کەرکووکی نەورۆزەکەی نەوەت و یەک، 
چرکەساتێک
لە هەڵەبجەی شازدەی مارتیش دڵتەنگترم. 

بە ڕواڵەتیش
وا لەسەر پشت ڕاکشاوم، 
لە بیستۆکی تەلەفۆنێک بێدەنگترم!