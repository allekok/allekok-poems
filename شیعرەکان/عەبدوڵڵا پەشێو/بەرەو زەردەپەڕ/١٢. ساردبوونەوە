شاعیر: عەبدوڵڵا پەشێو
کتێب: بەرەو زەردەپەڕ
سەرناو: ساردبوونەوە
لەبارەی شیعر: (١٩٩١ - مۆسکۆ) - نووسین: ناشناس - سەرچاوە: https: //t. me/abdulla_pashew

بەڵێ، گوتم: 
'لەگەڵ تۆدا شەپۆلێکی بێ کەنارم، 
پەڵەهەورێکی بێ ئۆقرەم، 
لەسەر بارینم و نابارم! '

شێتییەک بوو
هات و ڕۆیشت. 
بەڵام تۆ چۆن بڕوات پێم کرد؟ 
بۆچی هێندە بە ئاسانی 
داگیرسایت و پشتت تێم کرد؟ 

چما نەتدی، کە ئەمەم گوت، 
چۆن ڕەنگم هەڵبزڕکابوو؟ 
چۆن گلێنەی دامرکاوم
فرمێسکی تیا قەتیس مابوو؟ 

چما نەتدی، لە هەژمەتان... 
چۆن زمانم هەڵدەلەرزی
وەک چۆلەکەی بەر کڕێوەی لانەوێران؟ ! 
ئەی نەتبینی، پەیڤەکانم، 
کارمامزی پێکراو ئاسا، 
نووچیان دەدا و هەڵدەدێران؟ ! 

***

با گەورەییم هی دەریاش بێ، 
دەریا هەیە بێ گەرداو و پێلی لێوە؟ 
با سەنگینیم هی چیاش بێ، 
چیا هەیە بێ هەرەس و بێ کڕێوە؟ 

***

من نازانم، 
شیرینەکەم، 
دڵێک شۆر و سەودای تیا بێ، 
دڵێک چاوگەی نەرمەپێلی نوورەی خوا بێ
چۆن وا کەڕ و مجرۆ دەبێ؟ 
چۆن لە نیگا حاڵی نابێ و گوێلەمستی زمانێکی بەدگۆ دەبێ؟ !