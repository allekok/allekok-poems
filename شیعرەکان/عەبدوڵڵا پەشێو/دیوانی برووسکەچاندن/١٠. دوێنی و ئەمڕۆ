شاعیر: عەبدوڵڵا پەشێو
کتێب: دیوانی برووسکەچاندن
سەرناو: دوێنی و ئەمڕۆ
لەبارەی شیعر: (١٩٨٠/٦/٢١ - مۆسکۆ) - نووسین: ناشناس - سەرچاوە: https: //t. me/abdulla_pashew

دوێنێ ویستم
بێمە بەردەمت، چۆک دادەم
پەردە لەسەر چاوی شینی ئەوین لادەم
نەفسی بەرزم ڕێگەی نەدام
ترسام بڵێی: 
'ئارام بگرە... هێشتا زووە... '

کەچی، ئەمڕۆ
لە کاتێکدا تۆ خۆت هاتووی
کژ [١] گۆڕاوە
قاز و قورینگ [٢] 
قەتارەیان بۆ لایەکی دی بەستووە [٣] 
دڵی منیش
ڕووەو عەرشی شۆخێکی تر
سەری ماندووی داخستووە... 

١. کژ: وەرز، فەسڵی ساڵ
٢. قورینگ: قوڵنگ، باڵندەیەکی قازئاسای گەرمێن و کوێستانکەرە
٣. قەتاربەستن: قەتارەبەستن، ڕیزبەستنی لەدووی یەک