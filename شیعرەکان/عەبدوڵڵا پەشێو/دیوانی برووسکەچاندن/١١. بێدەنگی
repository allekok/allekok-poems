شاعیر: عەبدوڵڵا پەشێو
کتێب: دیوانی برووسکەچاندن
سەرناو: بێدەنگی
لەبارەی شیعر: (١٩٨٠/٨/٥ - پۆتسدام) - نووسین: ناشناس - سەرچاوە: https://t.me/abdulla_pashew

کە من کڕ [١] دەبم، تۆ مەمدوێنە.
تا مێوەی داری سەرم پێ نەگا،
چڵی [٢] زمانم ڕامەوەشێنە!

هەر من بێدەنگ نیم!
تۆ سەرنج بدە،
کە رەوەزی [٣] چیا
سنگ دەداتە بەر قامچیی برووسکە [٤] ،
چەند کڕ و کپە!
کە چەکەرەی گیا
پەل دەهاوێژێ ڕووەو ترووسکە، [٥] 
چەند کڕ و کپە!

*****

کە من کڕ و بێدەنگ دەبم،
وا تێ نەگەی بارسووکەڵە و دەستبەتاڵم_
بڕوا بکە،
وەک پلوورەی [٦] هەنگە سەرم، هێند سەرقاڵم!

هێندە باسی نیشتمانی خۆم بۆ کردی،
هەتا گیانت لێوانلێو بوو لە ئەڤینی،
بە ئاواتی جارێک بچی،
چاو بڕێژی بە شار و دێی،
دەستێک بدەی لە برینی؟...

کە من کپ بووم، کپیم زین کە،
تەماشام کە و زەنگۆ لێدە: [٧] 
نیشتمانم خڕ [٨] دەبینی!

١. کڕ : بێدەنگ بوون
٢. چڵ : لقی درەخت و گیا
٣. رەوەز : کەپکەشاخ، گابەردی زۆر گەورەی چینچینی کێو
٤. برووسکە : چەخماخە
٥. ترووسکاندن : بریسکانەوە، چرسکان، تەیسین
٦. پلوورە : خڵێف، خەڵێف، کوورەی هەنگ، کەندووی مێشەهەنگ
٧. زەنگۆ : زەنگوو، ڕکێف، ئاوزەنگی؛ زەنگۆ لێدە : ڕکێف لێدە
٨. خڕ : هەموو، هەمی، تەڤ، گشت