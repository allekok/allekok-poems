شاعیر: عەبدوڵڵا پەشێو
کتێب: دیوانی برووسکەچاندن
سەرناو: تەنیایی
لەبارەی شیعر: (١٩٨٠/٥/١٠ - پۆتسدام) - نووسین: ناشناس - سەرچاوە: https://t.me/abdulla_pashew

ئەم دنیایە لە هوندوڕی [١] جەنگەڵ دەکا
شێی نەفەسبڕ
ڕەگی بوونم گەندەڵ دەکا

بگرەوبەردەی نابڕێتەوە
هەر تەنیایی
چرای هزر و خۆبینینم بۆ هەڵدەکا

بەڵام بریا، خاتوونەکەم، تۆ دەتزانی
هەندێ شەوان تەنیایی چیم لەگەڵ دەکا

دێ، دەتەنێ دەشتی ڕۆحم بە هۆبەی [٢] خەم
بەهاریش بێ، شینکەم [٣] نوقمی خەزەڵ [٤] دەکا

هەر ئەو دەمبا بۆ خەڵوەتگە
هەر ئەویش دێ
لە پڕێکا میحرابەکەم چەپەڵ دەکا

وات چەش کردووم بە تاموبۆی سفرەی لەشت
جارجار نەفسم لە گورکێکی زیتەڵ دەکا

تا بەیانی دەلوورێنێ و مانگ ڕاو دەنێ
ئەلهای [٥] کەزی و شلکەی ڕان و کەفەڵ دەکا

پەریی شیعر، ئەوەی کچی تەنیاییمە
تۆم لا نەبێ، لە تارمایی و کۆتەڵ [٦] دەکا

هەر ئیکسیری باوەشی تۆ
هەردوو بەهەشت
گۆشەگیری و گەرمیی بەدەن، تێکەڵ دەکا

گوناهت کرد کە نەهاتی
تووڕەش نابم
کچ نەمامە
پێش گڕگرتن دووکەڵ دەکا!

١. هوندوڕ: ناو، نێو، ژوورەوە
٢. هۆبە: ئۆبە، هۆب، کۆمار، کۆمەڵەڕەشماڵ
٣. شینکە: چیمەن، سەوزەڵان، گیاجاڕ، شینایی
٤. خەزەڵ: گەڵای زەردی پایزان
٥. ئەلها: تاسە، تامەزرۆیی
٦. کۆتەڵ: کۆتڵ، هەسپێکە لە کاتی شیندا بە ئەسبابی مردووەوە دەیگێڕن