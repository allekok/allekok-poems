شاعیر: عەبدوڵڵا پەشێو
کتێب: دیوانی برووسکەچاندن
سەرناو: ئێمە درەختی
لەبارەی شیعر: (١٩٨٠/٤/٢٢ - مۆسکۆ - وارشۆ) - نووسین: ناشناس - سەرچاوە: https: //t. me/abdulla_pashew

ئێمە درەختی زڕ و بێبەر نین، 
تا لە چوار لاوە بمانبڕنەوە. 
ئێمە تووتن نین، 
چەرچی و بازرگان
بمانفرۆشن و بمانکڕنەوە. 
ئێمە بە هەنیەی [١] دنیاوە تف نین، 
بە سووکەدەستێک بمانسڕنەوە. 
ئەو دڵە پاکەی گوانەنەوتێکی داگیرکەرانە
سبەی ملیۆنان ڕمی باڵدارە. 
ئەو نیشتمانەی بەردەبازێکی بەرپێی هەمووانە
سبەی ملیۆنا سەنگەری سوارە. 

***

هەستن، هەڵۆی شاخان، هەستن! 
لە هەستاندا ئێوە یەکن: 
یەک بیر، یەک ڕێ، یەک مەبەستن. 

هەستن، هەڵۆی شاخان، هەستن! 
لە هەستاندا ئێوە زۆرن: 
چل ملیۆن چاو، چل ملیۆن قاچ، 
چل ملیۆن مەچەک و دەستن. 
هەستن، هەڵۆی شاخان، هەستن! 

١. هەنیە: ئەنی، هەنی، ناوچاوان، تەوێڵ