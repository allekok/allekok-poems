شاعیر: عەبدوڵڵا پەشێو
کتێب: دیوانی برووسکەچاندن
سەرناو: دەفتەری سوور
لەبارەی شیعر: (٢/٦/١٩٨٠ - مۆسکۆ) - نووسین: ناشناس - سەرچاوە: https: //t. me/abdulla_pashew

وڵاتانی تێری جیهان
دەفتەرێکی سووریان هەیە
بۆ ئەو مەل و گیاندارانەی
کە کوشتنیان قەدەغەیە

تکا دەکەم لە یۆنیسکۆ
لە دەفتەرە سوورەکەیدا
ناوی منیش تۆمار بکا
لە ڕاوکەر و بازرگانان
کەوڵ [١] و پێستم ڕزگار بکا

ئەمن چبکەم! 
نە خزۆکم [٢] ، خشپەیەک هات
بۆ زەندۆڵێک [٣] تێتەقێنم
وەک با تەی کەم خەرەند [٤] و هەڵدێر و تەلان
نە دەعباشم [٥] 
بە کەڵبە بێچوو هەڵگرم
کونەشاخێک بکەم بە لان! 

ئەمن چبکەم! 
نە باڵندەم، عەرد دەرم کا
دەرگەی ئاسمان ڤەکەم بە باڵ
نە ماسیشم، گەرداو هەڵکا
ناخی دەریا پەنام بدا و
پەی پێم نەبا چاوی خەیاڵ... 

من هەم و نیم دووپێیەکم
کەچی ئەوا زەردەواڵەی دووپێ دەمخۆن
تێم ئاڵاون
لە ڕاست و چەپ، لە خوار و ژوور
سەرتاپام هەمووی برینە
پەنام بدە
دەخیلت بم، دەفتەری سوور! 

١. کەوڵ: پێستی گیراوەی هێندێ گیاندار
٢. خزۆک: خشۆک، ئەو گیانەوەرەی بە خشین دەڕو
٣. زەندۆڵ: قڵێش و درزی زەوی
٤. خەرەند: هەڵدێر یا زەندۆڵ و قەڵشێکی قووڵ و ڕک و هەرا و لە زەویدا (وەک هی ڕەواندز)
٥. دەعبا: بریتییە لە گیاندارێک کە ناوی نەزانرێ