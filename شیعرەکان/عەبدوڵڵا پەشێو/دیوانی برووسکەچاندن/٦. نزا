شاعیر: عەبدوڵڵا پەشێو
کتێب: دیوانی برووسکەچاندن
سەرناو: نزا
لەبارەی شیعر: (١٩٨٠/٤/٢٦ - پۆڵۆنیا/ئەپۆلی) - نووسین: ناشناس - سەرچاوە: https: //t. me/abdulla_pashew

بیستوومە، دەڵێن: 
خۆر، وەک مەلێکی پەڕوباڵ زێڕین، 
ناولەپی مەزدەی [١] کردۆتە لانە. 
تا ئەم نەبزوێ، 
خۆر لە جێگەی خۆی ناجوڵێتەوە. 
ئاهوورەمەزدە! 
زۆر نا، هەر جارێک، 
هەوارگەکەی خۆت وەبیربێتەوە
تەکانێک بدە، 
دەستێک ببزێوە، 
بەڵکوو تیرێژێک [٢] بیگرێتەوە! 

١. مەزدە: ناو گەورە خوای ڕووناکییە لە ئاینی زەردەشتیدا
٢. تیرێژ: تیرۆژ، تیشکی خۆر