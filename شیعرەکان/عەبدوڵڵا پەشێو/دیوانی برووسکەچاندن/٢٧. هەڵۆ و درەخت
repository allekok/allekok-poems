شاعیر: عەبدوڵڵا پەشێو
کتێب: دیوانی برووسکەچاندن
سەرناو: هەڵۆ و درەخت
لەبارەی شیعر: (کانوونی دووەمی ١٩٨٢ - پۆتسدام) - نووسین: ناشناس - سەرچاوە: https: //t. me/abdulla_pashew

هەندێ جاران
تۆ دەتەوێ
ببیتە گیا و دەوەن و دار، 
لە کوێ ڕوای
لەوێ ڕەگت بچێتە خوار! 

هەندێ جاریش
تۆ دەتەوێ هەڵۆیەک بی
تا چاو هەتەر دەکا بفڕی. 
لە بەرزاییی ئاسمانەوە، 
سەرنجی دەشت و دەریا دەی. 
کام شاخ دوورە... 
کام دوند بەرزە... 
بە بای شاپەڕ گەردی لادەی! 

من دەمەوێ ببم بە تۆ_
ڕەگم ڕەگی درەختان بێ، 
بەرزیش بفڕم وەکوو هەڵۆ... 

* پاڵەوانی ئەم هۆنراوەیە مرۆڤی چاخەکانی ئایندەیە... 
جەمسەری بەهایە نەتەوەیی و ئینسانییەکانە ـ کەسێکی وەک ئیسماعیل بێشکچییە. 

فەرهەنگۆک: 
هەڵۆ: باڵندەیەکی ڕاوکەری دڕی گۆشتخۆری تیژباڵە
هەتەرکردن: بڕکردن (بُرد)
دوند: ترۆپکی چیا، قوتکە، قوللە، تۆقەڵە
شاپەڕ: پەڕی گەورە و درێژی باڵدار
گەردی لادەی: تۆزی بسڕیتەوە