شاعیر: عەبدوڵڵا پەشێو
کتێب: دیوانی برووسکەچاندن
سەرناو: داگیرسان
لەبارەی شیعر: (١٩٨١/٤/١٤ - مۆسکۆ) - نووسین: ناشناس - سەرچاوە: https: //t. me/abdulla_pashew

که سه‌یرت ده‌که‌م، 
هه‌ر دوو گلێنه‌م 
ده‌بنه کانیله‌ی سایه‌ی که‌پری مێو. 

که ماچت ده‌که‌م 
وە‌کوو دڵۆپێک خوناوی شاخان 
ده‌تکێیته سه‌ر لێو. 
که به ئاسته‌میش قامکم ده‌تگاتێ: 
ده‌بم به زە‌لێک، 
دە‌مهێنێ و ده‌مبا
وردە شه‌پۆلی ته‌زووی ڕۆحئه‌نگێو! 

فەرهەنگۆک: 
داگیرسان: هەڵگیرسانی ئاگر و چرا، (لێرەدا داگیرسانی هەست، داگیرسانی ڕۆح مانا دەدات)
گلێنه: شتێکی خڕی توێ توێیه له ناو کالانه‌ی چاودا که بیلبیله‌ی تێدایه، کزن
کانیله: کانیاوی بچووک
که‌پر: سێبەرێکە لە دار و گەڵا و کۆڵەکە لە هاویناندا درووست دەکرێ، هۆڵک، که‌په‌ر، کوولا، 
مێو: درەختی ترێ، ڕەز
دڵۆپ: قه‌ترە، چکه، تکه‌ی ئاو و شتی شل
خوناو: ئاونگ، شەونم، نمەنمەی باران
ئاسته‌م: سه‌خت، دژوار، زه‌حمه‌ت
زه‌ل: گیایه‌کی لق درێژ که له ئاودا ده‌ڕوێ
ته‌زوو: ته‌رزه، مووچڕک و له‌رزینێکی بێ په‌روایه دێ به سه‌ر ئه‌ندامی گیانداردا له سه‌رما یان له ترسا یان لە خۆشییا، (لێرەدا تەزووی خۆشی و چێژ بردن مانا دەدات)
ڕۆحئه‌نگێو: ئەوەی گیان دەپێکێ