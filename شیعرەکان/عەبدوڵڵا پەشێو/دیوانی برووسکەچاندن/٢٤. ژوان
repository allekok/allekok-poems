شاعیر: عەبدوڵڵا پەشێو
کتێب: دیوانی برووسکەچاندن
سەرناو: ژوان
لەبارەی شیعر: (١٩٨١/٧/١٦،١٧ - پۆتسدام) - نووسین: ناشناس - سەرچاوە: https: //t. me/abdulla_pashew

هاوڕێم! 
تۆ پێم ناڵێی، 
کێ نهێنی ئەم ژوانەی درکاندووە؟ 
چ دەستێک، بەم نیوەشەوە، 
بنەشەوبۆی ئەم هەواڵەی تەکاندووە؟ 

لەو ساتەوە کە تۆ هاتووی
تریفەی مانگ، بەپێدزە دێتە ژوورێ. 
سروە، پەردەی پەنجەرەکەم دەلەرێنێ. 
گەڵا، دەچێتە تەک گەڵا و
ڕازی ژوانی ئەم شەوەمان دەچرپێنێ... 

هاوڕێم! 
تۆ پێم ناڵێی، 
کێ نهێنیی ئەم ژوانەی درکاندووە؟ 
چ دەستێک، بەم نیوەشەوە، 
بنەشەوبۆی ئەم هەواڵەی تەکاندووە؟ 

فەرهەنگۆک: 
ژوان: جێگای بەیەک گەیشتنی عاشقان، بەڵێن، جێگایەکە کە ڕاوێژ و پەیمانێکی تێدا گیرابێ
درکاندن: دەربڕینی شتێک کە پێویست نەبێ بە وتن
تریفە: شەوقی مانگ
پێدزە: پێدزکێ، شاراوە
سروە: دەنگی بای سووک
دەچرپێنێ: بە گوێی یەکێکدا دەیڵێت