شاعیر: عەبدوڵڵا پەشێو
کتێب: دیوانی برووسکەچاندن
سەرناو: بۆ هونه‌رمه‌ندێک
لەبارەی شیعر: (١٩٨٨/١١/٣ - ته‌رابلوس) - نووسین: ناشناس - سەرچاوە: https: //t. me/abdulla_pashew

هه‌ر چیت بیستووە دەربارەی 
په‌نجه‌شێر و گولی و ئایدز، 
هه‌ر چیت بیستووە دەربارەی 
مشکه په‌ردەدڕەکانی بێریا و گێبڵز

هه‌ر چیت بیستووە دەربارەی 
گورگه‌کانی مۆسۆلینی، 
سیسارکه‌کانی هۆنیکه‌ر، 
هه‌ر چیت بیستووە دەربارەی 
شاڵاوی جرجی تاعوونچێن، 
لێشاوی مه‌غۆل و ته‌ته‌ر: 
بۆ پۆرترێتی دوژمنم، 
هه‌مووی لێکدە و 
هه‌زار هێندەی باوێژە سه‌ر! 

********

له کۆمه‌ڵگای ئادەمزادا
نه‌که‌ی چاوی لێ بگێڕی! 
بڕۆ، لەناو بێشکه‌یه‌کی 
پڕ درەختی کرملێداو، 
له هه‌وینگ و جه‌نگه‌ڵێکی
هه‌تا که‌مه‌ر نوقمی زەلکاو، 
له‌و بوودڕ و زەندۆڵانه‌ی
وەتی هه‌ن دوورن له هه‌تاو؛ 

ورد ورد بگه‌ڕێ، 
سه‌رانسه‌ر، 
چاو بگێڕە
له پیسترین
دڕندە و جڕ و جانه‌وەر... 
بۆ پۆرترێتی دوژمنم، 
هه‌مووی لێکدە و 
هه‌زار هێندەی باوێژه سه‌ر! 

فەرهەنگۆک: 
بێریا‌ لاڤرێنتی (١٩٥٣-١٨٩٩): سه‌رۆکی پۆلیس و بۆ ماوەیه‌کیش وەزیری ناوەخۆی یه‌کێتیی شوورەوی له سه‌ردەمی ستالیندا. 
گێبلز پاوڵ (١٩٤٥-١٨٩٧): وەزیری پڕۆپاگه‌ندەی ئه‌ڵمانیای نازی. 
هۆنیکه‌ر ئێریخ (١٩٩٤-١٩١٢): سه‌رۆکی ڕژێمی ئه‌ڵمانیای ڕۆژهه‌ڵات (١٩٨٩-١٩٧٣) 
په‌نجه‌شێر: شێرپه‌نجه، سه‌رەتان، تیراوێ
شاڵاو: په‌لاماردانێکی بێ شه‌رمانه‌یه لەگه‌ڵ جووڵانه‌وەی دەستدا
لێشاو: ئاوی زۆر 
پۆرترێت: (وشەیەکی فەڕەنسی): وێنەی کەسێک یا چەند کەسێک 
بوودڕ: ڕەهۆڵ، گەوەڕ، جێی دادڕاو لە زەوی
زەندوڵ: قڵێش و دەرزی زەوی