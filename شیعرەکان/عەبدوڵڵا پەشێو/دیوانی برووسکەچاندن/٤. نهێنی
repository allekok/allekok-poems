شاعیر: عەبدوڵڵا پەشێو
کتێب: دیوانی برووسکەچاندن
سەرناو: نهێنی
لەبارەی شیعر: (١٩٨٠/٣/١٥ - مۆسکۆ) - نووسین: ناشناس - سەرچاوە: https: //t. me/abdulla_pashew

خانمۆڵەکەم! 
دە پێم بڵێ: 
لەکوێ فێر بووی، 
هۆنراوە بکەیتە پەخشان؟ 
لەکوێ فێر بووی، 
دەریای یاخی
ئارام بکەی وەکوو ئاسمان؟ 

خۆ تۆ شلکەنەمامێکی [١] ، گیانی گیانان، 
چۆن دەتوانی
سندم [٢] لە پێی گڕکان [٣] بکەی، 
لغاو [٤] بکەی دەمی زریان؟ 

چۆن بە ساتێک
ئاوا ژینم دەڕەنگێنی، 
بە ساتێکیش
بەستەڵەکی تیا دەکەیتە سەرچۆپیکێش؟ 
چۆن بە ساتێک
وەکوو ئاگر هەڵمدەکەی، 
بە ساتێکیش ئاوا دەمکەی بە خۆڵەمێش؟ ... 

١. شلک: ناسک، نەرموشل
٢. سند: پێوەندی ئاسن
٣. گڕکان: بورکان، ئاگرپژێن، ئاگری
٤. لغاو: جڵەوگرتن