شاعیر: عەبدوڵڵا پەشێو
کتێب: دیوانی برووسکەچاندن
سەرناو: بۆ ڕۆزە
لەبارەی شیعر: (١٩٨٠/٥/٩ - پۆتسدام) - نووسین: ناشناس - سەرچاوە: https: //t. me/abdulla_pashew

کاتێ من وەکوو 
پاسارییەکی [١] ڕاوکراوی تۆ، 
لەرزەلەرزم بوو
لە بەر بارانی شینی چاوی تۆ، 
لە دەنگی تۆدا 
بە ئاستەم زەنگی کڵێسە لێی دا: 
'کوردم خۆشدەوێ... 
کورد جەنگاوەرە... '

سا توخوا وەرە! 
خۆ من کوردم و تا سەر هێسک کورد... 
بۆیە، ببوورە گەر لێت بپرسم: 
پێم ناڵێی، بۆچی
هێندە لە ژوانی
بارانی شینی چاوت دەترسم؟ ! 

١. پاساری: سواندۆکە، سواندولکە، جۆرێکە لە چۆلەکە