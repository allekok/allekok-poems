شاعیر: عەبدوڵڵا پەشێو
کتێب: دیوانی برووسکەچاندن
سەرناو: «له ڕۆما» یان «نامەیەک لە ڕۆماوە بۆ مۆسکۆ»
لەبارەی شیعر: (١٩٨٠/١٠/٢٤ - ڕۆما) - نووسین: ناشناس - سەرچاوە: https: //t. me/abdulla_pashew

چه‌ند به‌خشه‌نده و دلۆڤانی [١] ! 
له سایه‌ی تۆ 
سه‌رم لێوانلێوی [٢] ژنه. 

ئه‌وه‌ی ژنی ئه‌م شاره‌یه
هه‌ڵبژارده‌ی دڵی منه. 

ئازیزه‌که‌م! 
تۆ ئادگاری [٣] خۆت به‌خشیوە به هه‌موویان: 
ڕه‌وت و ڕامان [٤] ، 
ئاخافتن [٥] و تریفه‌‌ی بۆن
له هه‌ر کوێ بن، 
تۆیان تێدا ده‌خوێنمه‌وە و هه‌موو هی تۆن! 

له‌م شاره‌دا، 
ڕوو ده‌که‌مه هه‌ر کونجێک [٦] تۆی. 
لای جامخانه‌ی [٧] هه‌ر کۆگایه‌ک [٨] ، 
له هه‌یوانی هه‌ر ته‌لارێک [٩] ، 
له به‌رده‌رگه‌ی هه‌ر زنجێک [١٠] تۆی. 

له‌م شاره‌دا، 
هه‌ر لێوێ لێوێک ڕامووسێ
ڕامووسانی [١١] من و تۆیه. 
هه‌ر ده‌ستێ بکرێته گه‌ردن
ده‌سته‌ملانی من و تۆیه. 

ئه‌نگۆره‌یه [١٢] . 
ئه‌وا دوو دوو، لێره و له‌وێ، 
ئه‌وینداران 
ده‌خزێنه بن باڵی یه‌کتر، 
به سرته [١٣] گفتوگۆ ده‌که‌ن. 
من بێ ئه‌وه‌ی نێزیکیان بم 
سوور ده‌زانم 
که باسی من و تۆ ده‌که‌ن. 

چه‌ند به‌خشنده و دلۆڤانی! 
وا له سایه‌ت، 
له‌م شاره دوور و نامۆیه، 
سه‌رم لێوانلێوی ژنه، 
سه‌رم لێوانلێوی تۆیه! 

١. دلۆڤان: به‌زه‌یی، میهره‌بان
٢. لێوانلێو: تژی، پڕ 
٣. ئادگار: سیما، چەهرە، بچم(ملامح)
٤. ڕه‌وت و ڕامان: بێده‌نگ بوون، بیرکردنه‌وه له شتێک 
٥. ئاخافتن: گفتوگۆ، قسه کردن، وتووێژ
٦. کونج: قوژبن، په‌نا 
٧. جامخانه: هۆده‌ی شووشه به‌ند
٨. کۆگا: کۆمه‌ڵێکی گه‌وره له هه‌موو شتێک
٩. ته‌لار: باڵاخانه، کۆشک
١٠. زنج: هۆده‌یه‌‌ک له قامیش و چیلکه و پووش و قوڕ درووست کرابێ
١١. ڕامووسان: ڕامووسین، ماچ کردن
١٢. ئه‌نگۆره: تاریکان، خۆراوا
١٣. سرته: سرپه، چپه، قسه‌یه‌ک به هێواشی له بن گوێ بکرێ