شاعیر: عەبدوڵڵا پەشێو
کتێب: دیوانی برووسکەچاندن
سەرناو: نامۆ
لەبارەی شیعر: (١٩٨٤/١/١٢ - پۆتسدام) - نووسین: ناشناس - سەرچاوە: https: //t. me/abdulla_pashew

نیوەشەوە. 
کزەبایەکی ساردی دێ. 
تەنیام، ناشنام
وەک سمۆرە سرکە نیگام_
بە ماڵاندا هەڵدەگەڕێ... 

هەڵپە دەکا
بۆ نەوایێ، چرایەکی تیا بسووتێ، 
بۆ پەنایێ، ئاگرێکی تیا بگرێ. 

دۆزییەوە! 
پەنجەرەیەک... وا لەولاوە... 
وەک دوگمەیەک، 
بە بەرۆکی
قەشەی شەوەوە درواوە! 

لەودیو پەردەی شلک و زراڤ
لەپڕ هات و خێرا ون بوو. 
چی بوو؟ کێ بوو؟ 
گرنگ نییە! 
لە بەرچاوی خەیاڵی من باڵای ژن بوو. 
چ بیناسم، چ نەیناسم، 
نێزیکترین کەسی من بوو! 

فەرهەنگۆک: 

نامۆ: غەریب
کزەبا: بای سووک
سرکه نیگا: نیگای ڕەوەک، (سرک: ڕەوەک، سڵ، قوشقی، تۆڕ)
هەڵپە دەکا: پەلە دەکا
نەوا: پەنا، داڵدە، نووا، ئارامگە، جێی حەوانەوە
بەرۆک: یەخە
قەشە: پیاوی پێشەوای ئایینی گاوران(مەسێحییان)
درواوە: دووراوە
تەنک: شتێک کە ئەستوور نەبێ
تاپۆ: تارمایی، ڕەشانگ، سامۆتک
زراڤ: باریک(زێتر بۆ بەژنی ڕێک و شووش بە کار دێ)
لەپڕ: ناکاو
خێرا: ئازا، گورج و گۆڵانە