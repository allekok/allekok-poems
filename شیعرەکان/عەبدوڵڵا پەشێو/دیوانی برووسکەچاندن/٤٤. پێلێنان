شاعیر: عەبدوڵڵا پەشێو
کتێب: دیوانی برووسکەچاندن
سەرناو: پێلێنان
لەبارەی شیعر: (١٩٨٤/٦/٢٨ - مۆسکۆ) - نووسین: ناشناس - سەرچاوە: https: //t. me/abdulla_pashew

- (کێت لەگەڵدایە، تەرەس؟ 
کێت لەگەڵدایە، سەگباب؟ )

ئێستا دانی پیا دەنێم، 
بەسە، لێم مەدە جەناب
ئاوی چەم و ڕووباران
داری شیو و کەناران
دڕندەی دەشت و شاخان
فڕندەی ڕەز و باخان

تەمی دۆڵ، کوچکی بەستان
بای گەرمین، بەفری کوێستان
ملیۆنان دیلی زیندان
زیندانی شار و گوندان، 
ئەندامی شانەکەمن
هەموویان لەگەڵ مندان! 

فەرهەنگۆک: 
پێلێنان: دان پیانان
تەرەس: وتەیەکە لە وتەکانی جنێو و هەر بەپیاو دەوترێ، پەست، ڕەزل
شیو: چەم