شاعیر: عەبدوڵڵا پەشێو
کتێب: دیوانی پرێسکەی عاشقێکی زگماک
سەرناو: هەولێر لە یەکی شوباتا ١
لەبارەی شیعر: نووسین: ناشناس - سەرچاوە: https: //t. me/abdulla_pashew

خۆ دەزانم
کەزی و بسکت زۆر لە پەمۆ سپیترە و
لۆچەکانی ڕووی نوورانیت
شیرمژەیی گاتاکانیان هەر لە بیرە. 
خۆ دەزانم کە ئاورینگی چاوی زەردەشت تا ئێستاش لێت نابێتەوە
تا هەنووکەش
لە میحراب و نزرگەکان
شەوگاران دەبریسکێتەوە. 

خۆ دەزانم کە هەزاران شاری دنیا
بە ڕەوڕەوەی قەڵاکەی تۆ پێڕەوکە بوون. 
ئەدی ناڵێم
گەردنبەرزیت هی سەفینە و
بەخشندەییشت هی قەراج؟ ! 
ئەدی ناڵێم، وەتی تۆ هەی، 
هەر تاجبەخشی و
بۆ جارێکیش خۆت نەبوویتە خاوەنی تاج؟ ! 

لەگەڵ هەموو ئەمانەشدا
ئەمڕۆکە دێم، 
ئاوێزانی بەژنت دەبم، 
نەرمە نەرمە
دەست بە قژی خوێناویتا دەهێنم و
بە هەنسکی گریانەوە 
کەعبەی نێوان هەردوو چاوت ماچ دەکەم و
بەئاستەم دەسرتێنمە گوێت: 
جگەرگۆشەکەم! 

***
لەبەر چاومە و دەزانم
بە چ دەردەسەرییەک تۆ تەعجیلت فرچک دا. 
بە چ شەونخوونییەک
قەیسەریت لە خەم ڕەخساند. 

لەبەر چاومە و دەزانم 
چۆن شەوێک، دوای خەوزڕان، 
شانی منارەی چۆلیت بە ئاستەم ڕاتەکاند و
لە شەکرەخەوت هەڵساند. 

پاشانیش، بە ئاسپایی، 
بە ترووکەیەکی چاو، هێمات بۆ عەنکاوە کرد. 
هەر ئەوەندە و هیچی تر... 
ئیدی ئەوا چەند ساڵە، چەند عەیامە لەوساوە
منارە نۆبەرەکەت، بە بەرۆکی واڵاوە، 
گاردی خاچ و مەسیحە، 
ڕووەو باڕەش وەستاوە. 

لەگەڵ هەموو ئەمانەشدا
ئەمڕۆکە دێم، 
ئاوێزانی بەژنت دەبم
نەرمە نەرمە
دەست بە قژی خوێناویتا دەهێنم و
بە هەنسیکی گریانەوە
کەعبەی نێوان هەردوو چاوت ماچ دەکەم و 
بە ئاستەم دەسرتێنمە گوێت: 
جگەرگۆشەم! 

***
لەو پیاسە دووقۆڵییانەدا، 
کە من و تۆ بە ئاقاری ڕۆژگاراندا کردوومانن، 
کوا چی ماوە بۆم باس نەکەی؟ ! 
نازانم لەبیرتە یا نا؟ 
ئێوارەیەک، لای گردەکەی قالیچاغا، 
ڕاتگرتم و دەستت لەسەر شانم دانا... 
سەیرم کردی و سام گرتمی. 
سەیرم کردی و لەو ساتەدا
هەموو مێژوو لە نیگاتا، 
وەک دەریایەک، لەسەر گازی پشت ڕاکشا. 

چاوت بڕیە چاوەکانم و
به زمانێک، 
پڕ لە بۆنی هەزار ڕەنگی
تووتنی ناو قەلنەکەی مەم، 
باسی جەنگی دەستەویەخەی
ئیسکەندەر و دارات بۆم کرد، 
باسی خاکێک
چۆن لە لانەی گزنگەوە
بوو بە خانەی کۆیلەیی و خەم... 
سەیرم کردی و
لەسەر شاشەی ناوچەوانت
شتێک نەما بەدیی نەکەم: 

جێبرینی شیروتیری
عەفلەقە سەر قانگەکانی سەدەی حەفتەم، 
ئاین و ئۆینی خۆشکەکانی (إن) و (کان)، 
تریاکی موعەللەقات و
بەنگی ئیعرابی (لن) و (لم)، 
نا هیچ نەما لەو ساتەدا بەدیی نەکەم: 

ئەنفالەکانی هۆلاکۆ، 
جێسمی هەسپی تیموورلەنگ، 
سەفەربەرلکی سۆڵتان، 
چنگۆڕکی سووری شای عەجەم... 
چوونە غەزای بێهاتنەوە، 
جارێک بۆ ئەو جاڕێک بۆ ئەم... 

فەرهەنگۆک: 
گاتا: بریتییە لە سروودی زەردەشت، کە بە شیعر دانراوە. گاتاکان بەشکێن لە یەسنا (کە بەشێکی ئاڤێستایە)
ئاورینگ: ئاورنگ، چریسک، پڕیشکی وردی ئاگر. 
قانگدان: دەرپەڕاندنی گیاندار بە دووکەڵ