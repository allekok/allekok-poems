شاعیر: عەبدوڵڵا پەشێو
کتێب: دیوانی پرێسکەی عاشقێکی زگماک
سەرناو: ئەگەر دیسان
لەبارەی شیعر: (٢٠٠٤ - هێلسنکی) - نووسین: ناشناس - سەرچاوە: https: //t. me/abdulla_pashew

ئەگەر دیسان
خوا لاویمان بداتەوە
وەک خەڵاتێکی ئاسمانی، 
ئەگەر سروشت
پڕاوپڕمان بکاتەوە
لە کڵپە و گڕ، شێتی و جوانی: 

ئەمجارەیان، 
لە پێناوتا
کام بەر حەرامە ئەو دەخۆم، 
کامە یاسا ئاسمانییە، ئەو دەشکێنم. 
ئەمجارەیان
لم و لیتەی بنی دەریاش حەشارت دا
وەک مرواری دەرت دێنم. 

خۆم ڕادەستی قەدەر ناکەم
دنیاش دەستم لێ بەربدا، 
هەرگیز دەستت لێ بەرنادەم... 

ئەمجارەیان، 
نیوەشەوێک، 
کە تاریکی تیخ نەیبڕێ و
سروشت هەمووی بەپێوە بێ، 
بەفر تا چۆکان کەوتبێ، 
با و بۆران و کڕێوە بێ، 
بە هەسپێکی برووسکەیی هەڵت دەگرم. 

کەژ بە کەژ و
یاڵ بە یاڵ و
نەوال نەوال دەتفڕێنم. 
هەر شەوێک و لە کونجێکا قۆناخ دەگرین، 
تا وڵاتێک بۆ خۆم و خۆت دەئەفرێنم. 

لەوێندەرێ
قەت ناهێڵم
شوێنێک هەبێ لە لانەکەی ئێمە کڕتر، 
قەت ناهێڵم کەسێک هەبێ
لە تۆ شاد و تەڕوبڕتر
لە من شێت و ئەڤیندار و بەرزەفڕتر. 

هەموو ڕۆژێ
بە لوێچی دەست، 
شیلەی هەورت لە دەم دەکەم، 
شیعر لەسەر قەدی داران دەنەخشێنم، 
هەر برووسکێک چەخماخە دا، 
ڕێی لێ دەگرم
گڕی پەتیی لێ دەستێنم. 

هەزار خۆزگە
دیسان لاوی
ئارایشتی دەداینەوە
وەک خەڵاتێکی ئاسمانی، 
هەزار بریا
دیسان تژی دەبووینەوە
لە کڵپە و گڕ، شێتی و جوانی... 

فەرهەنگۆک: 
هەسپ: ئەسپ
نەوال: نەواڵ، نوهاڵ، دۆڵ، شیڤ، دەرەی ناو شاخوداخان
قۆناخ: قۆناغ
لوێچ: پڕ لەپی دەست