شاعیر: عەبدوڵڵا پەشێو
کتێب: دیوانی پرێسکەی عاشقێکی زگماک
سەرناو: ڕەهبەر ٢
لەبارەی شیعر: (١٩٩٨/٤/٤ - هێلسنکی) - نووسین: ناشناس - سەرچاوە: https: //t. me/abdulla_pashew

(٢)
ئێستا تێدەگەم: 
ئەوەی تۆ دەتزانی، من نەمدەزانی
ئەوەی تۆ دەتبینی، من نەمدەبینی. 
ئەوەی تۆ دەتبیست، من نەمدەبیست. 
تۆ دەتزانی، زوو تاریکیت بەسەردا دێ. 

بە چاوی خۆت دەتبینی
تا دێ کڕێوە و با و بۆران هەر دژوارتر دەبن. 
هاشەهاشی باڵی
سیسارک و قەلەڕەشکەکانت دەبیست، 
کە بە سەرتەوە لەنگەریان گرتبوو. 
ئێستا تێدەگەم... 
ئێستا دەزانم، 
چارەنووس بوو... 

تۆ دەبوایە، وەک برووسکەیەکی ئاتەشی، 
بازرەقە ببەستی و
شۆپێک جێبهێڵی و
خێرا بە ناو تاریکیدا ڕەت بی. 

برام، وریا بە
ئەو دیوارە دیواری چینە. 
ناڕمێ، پەلە مەکە! 
-(پەنجەکانم برووسکاوێژن: دەیڕووخێنم. )
برام، وریا بە! 
تەوژمی ئەو ڕووبارە لە هیچ ناپرینگێتەوە. 
دەترسم بتبا، پەلە مەکە! 
-(خەونم بەنداوە، دەیوەستێنم! )

فەرهەنگۆک: 
شۆپ: شوێنی پێ
ناپرینگێتەوە: سڵ ناکات، ناترسێت(سڵ کردن و ترسان لە شتێک)