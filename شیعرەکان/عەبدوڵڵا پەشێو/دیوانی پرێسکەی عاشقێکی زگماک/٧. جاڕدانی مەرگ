شاعیر: عەبدوڵڵا پەشێو
کتێب: دیوانی پرێسکەی عاشقێکی زگماک
سەرناو: جاڕدانی مەرگ
لەبارەی شیعر: (٢٠٠٢/٤/٢٩ - هێلسنکی) - نووسین: ناشناس - سەرچاوە: https: //t. me/abdulla_pashew

عەیامێکە
قەڵەمەکەم خۆڵەمێشە و
ئاگرێکم نەنووسیوە. 

عەیامێکە
لەسەر بەفر... ڕانەکشاوم، 
لەبەر باران... جوانێکم ڕانەمووسیوە! 
ئەوە منم 
چیدی نەچمە بەرمەمکان و
بەرەو جێژوانان پێ نەگرم؟ 
ئەوە منم
کانی سیحر
لە گەردنێک هەڵقوڵێت و گوێی لێ نەگرم؟ ! 

***

ئەو ئاگرەی 
لەگەڵ بوونما هەڵایسا و
ساتێک هێور نەدەبۆوە
چۆن دامرکا؟ کەی کوژاوە؟ 
ئەگەرشێتی و ئەڤین تەواو... 
ئەدی بۆچی بێدەنگم و
مەرگی خۆمم جاڕ نەداوە؟ !