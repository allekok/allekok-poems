شاعیر: عەبدوڵڵا پەشێو
کتێب: دیوانی پرێسکەی عاشقێکی زگماک
سەرناو: په‌راوێزێک بۆ مێژوو
لەبارەی شیعر: (١٩٩٨/٣/١٨ - هێلسنکی) - نووسین: ناشناس - سەرچاوە: https: //t. me/abdulla_pashew

بۆ عه‌زیز محه‌ممه‌د

ئه‌وەی هه‌ور پە‌ڕه دەکا و
دەیتارێنێ
قۆناغ قۆناغ، ئاقار ئاقار: 
هه‌ر خۆمانین! 

ئه‌وەی که‌وە و که‌و ڕاو دەنێ
ڕەوەز ڕەوەز، زنار زنار: 
هه‌ر خۆمانین! 

هه‌ر تابووتێک بۆمان دەکرێ
ته‌خته و چه‌کوچ، 
مێخ و بزمار: 
هه‌ر خۆمانین

هه‌ر شارێکمان
دوگمه‌ی یه‌خه‌ی دەترازێنرێ
دەسته‌دز و پاشه‌دز و
حه‌سحه‌سی شار: 
هه‌ر خۆمانین! 

له هه‌ر باخێک 
گڕ له باڵی دارێک به‌ربێ، 
له هه‌ر شاخێک 
تاشه‌به‌ردێک بڕمێته خوار: 
هه‌ر خۆمانین! 

هه‌ر ڕۆژێکمان، 
هه‌ر مانگێکمان، 
هه‌ر ساڵێکمان هه‌ڵدەواسرێ، 
سێداره و په‌ت: هه‌ر خۆمانین! 

دوو له‌ت بین و
چوار له‌ت بین و
هه‌زار له‌ت بین
تیخی نه‌فرەت: هه‌ر خۆمانین! 

پشت و قامچی، باڵدار و داو: 
هه‌ر خۆمانین
پێ و به‌رپێنه، ئاگر و ئاو: 
هه‌ر خۆمانین! 

با که‌س چیدی تف هه‌ڵناوێ
بۆ ئه‌وانه‌ی مێژووی مردوون، 
با که‌س چیدی سووچ نه‌خاته 
ئه‌ستۆی دەریا و 
قیسمه‌تی خوا و
که‌چ گه‌ڕانی چه‌رخی گه‌ردوون. 
گشت سه‌حراکان... بنارێکیان پێ ناگیرێ، 
ئێمه خۆمان لووتکه‌کانمان پێشکه‌ش کردوون! 

فەرهەنگۆک: 
په‌راوێز: حاشیه، زێوار، گه‌ڤه‌ر، که‌نارە
ئاقار: دەورووبه‌ر، عاستی شت
زنار: به‌ردی گه‌ورە
حه‌سحه‌س: که‌سێکه به شه‌و ئێشکی ئاوایی بگرێ