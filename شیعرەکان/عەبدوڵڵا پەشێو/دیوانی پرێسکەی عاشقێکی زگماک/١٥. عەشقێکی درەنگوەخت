شاعیر: عەبدوڵڵا پەشێو
کتێب: دیوانی پرێسکەی عاشقێکی زگماک
سەرناو: عەشقێکی درەنگوەخت
لەبارەی شیعر: (٢٠٠٤/٤/١٠ - هێلسنکی) - نووسین: ناشناس - سەرچاوە: https: //t. me/abdulla_pashew

وا دانی پێدا دەنێم: 
چەند هەنگاوێکم مابوو
خۆم بدەم بە دەستەوە، 

لە هەورازان داگەڕێم
لە کونجێکا هەڵکورمێم
بە زامی شکستەوە. 

سوپاست دەکەم ئازیز، 
کە وەک ئایەتی پیرۆز، 
لەپڕ هاتی بە هانای ئەم دڵە پێخوستەوە، 

لە ڕەشترین ڕۆژگاردا
چەتری نوورت بۆم هەڵدا، 
لە جەنگەی خەزەڵوەردا
پیریت لێم دوور خستەوە! 

فەرهەنگۆک: 
هەوراز: شوێنی سەر بەرەوژووری سەخت
هەڵکورمان: خۆ گڕمۆڵە کردن، خۆ گڵۆڵە کردن
جەنگە: ناوەڕاست و گەرمەی شت