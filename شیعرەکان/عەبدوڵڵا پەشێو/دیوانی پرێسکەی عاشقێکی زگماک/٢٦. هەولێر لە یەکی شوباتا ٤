شاعیر: عەبدوڵڵا پەشێو
کتێب: دیوانی پرێسکەی عاشقێکی زگماک
سەرناو: هەولێر لە یەکی شوباتا ٤
لەبارەی شیعر: نووسین: ناشناس - سەرچاوە: https: //t. me/abdulla_pashew

بیرەوەری 
هەموو گیانی داگیر کردووم
بیرەوەری، 
لە بنپێوە تا تەوقیسەر دایپۆشیوم
بیرەوەری جەنگەڵێکە و
لە جەرگەیدا وەکوو کارگ هەڵتۆقیوم

بیرەوەری، 
جگەرگۆشەم، بیرەوەری... 
ئەرێ بەڕاست، 
تۆ لە بیرت ماوە یا نا؟ 
سۆڵەی سەرمای شەست و سێ بوو... 

شەوێکی تاریک و پڕ سام، 
لوورەی بەعس و
تاسەی نان و
تەنیاباڵی هەڵیانپێچام
وەکوو کۆترەباریکەیەک
نە عەرد دەیهێشت بنیشمەوە
نە ئاسمانیش بۆ هەڵفڕین بواری دەدام

سەری گێژ و سەراسیمەم لار کردەوە
ڕوومەتی خۆم بە کۆشت کرد، 
هەنیسکم دا و بێدەنگ گریام
تۆش سنگ و بەرۆکت ڕووت بوو... 
دەندەکانت زەق زەق دیار بوون... 

بەئاسانی دەمخوێندنەوە
بەئاسانی دەمژماردن: 
سێتاقان، سەیداوە، کووران... 
تۆپخانە، باداوە، تەکیە... 
دەمخوێندنەوە و دەمژماردن... 
تۆش دەستە لاوازەکانت
هێدی هێدی بەسەری مندا دەهێنان، 
دەتگوت: 

'مەگری، 
مەگری بەرخم، 
ئارام بگرە کوڕیژگەکەم، 
شەوی بەعس بەسەر دەچێ
بەعس چییە؟ ! 
عەگالێکە و دزداشەیەک! 
هاکا دیتت پێکایان و مرداریان کرد، 
دایانپەڕاند وەک واشەیەک! '

نازانم بۆ، جگەرگۆشەکەم، 
لەو ساتەدا، لە بیرم چوو لێت بپرسم: 
ئەدی چبکەم، 
دە پێم بڵێ، ئەدی چبکەم
ئەگەر بەعس، لە پڕێکا
دزداشەکەی خۆی داکەند و
عەگالەکەی تووڕ فڕێ دا؟ 

ئەدی چبکەم، 
ئەگەر بەعس
ڕانکوچۆغەی کردە بەر و
وەک داڵ چاوی هەڵکۆڵیم و
وەک تەنافباز تەقڵەی لێدا؟ ! 
* * *

نازانم، بەم بەیانییە، 
ئەو پۆلە قاز و قورینگە نوورپژێنە
بۆ کوێ دەچن؟ 
بۆچی گەردن و شاباڵیان هێندە سوورە؟ 
لەوەتی هەم 
قەت لە سەرەتای شوباتا
قەتارەی وا ڕەنگاوڕەنگم نەبینیوە

تەماشاکە، 
جگەرگۆشەم، تەماشاکە
تۆ پیتۆڵ و دنیادیتەی، 
کلیلی ڕاز و نهێنی ئەو پۆلە قاز و قورینگە
هەبێ و نەبێ هەر لای تۆیە... 
کەوابێ، توخوا، پێم ناڵێی
ئەوان هێما بۆ چی دەکەن
کە دەخزێنە بن شاپەڕی یەکترەوە و
وەک قۆزاخەپەمۆی تەقیو، 
کەروێشکە دەکەن و دەشنێنەوە؟ 

ئەی ڕاسپێری چییان پێیە
کاتێ بە دەوری یەکتردا
لەپڕ خەرمانە دەدەن و
وەک پوولەکەی ڕەنگاوڕەنگی چلچرایەک، 
بە بنمیچی ئاسمانەوە
دادەلکێن و دووراودوور دەبریسکێنەوە؟ 

فەرهەنگۆک: 
کارگ: کوارگ، قارچک
سۆڵە: سەرمای بەتین
کوڕیژگە: کوڕی بچکۆلە
تەقڵە: خۆھەڵگێڕانەوە بە سەردا
قورینگ: قوڵنگ، باڵندەیەکی قازئاسای گەرمێن و کوێستانکەرە
پیتۆڵ: زیرەک، وریا
قۆزاخە: پیلەی کرمی هەورێشم
قۆزاخەپەمۆ: پەمۆی ئامادەی ڕێسان