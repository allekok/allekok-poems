شاعیر: عەبدوڵڵا پەشێو
کتێب: دیوانی پرێسکەی عاشقێکی زگماک
سەرناو: سەربردەی شیعر
لەبارەی شیعر: نووسین: ناشناس - سەرچاوە: https: //t. me/abdulla_pashew

شیعر، شاخێکی ئەستەمە
داوێنەکەی ئاپۆرەیە
جەنگەڵ و بێشەی قەڵەمە

کە دەگەیتە قەدپاڵەکەی
پەنگانەوەی حەشاماتە
ڕاکەڕاکەی ڕەوەئاسکی بەردەم گورگە
ئەمان دەستیان لەسەر دڵە و
ئەوان دەستیان لەسەر ورگە

که هەورازتر هەڵدەڕوانیت
تاکوتەرا
لێرە و لەوێ
چەند بەژنێکی خاچئاسایی دەشنێنەوە

سەرتاپێیان شەڵاڵی خوێن
هەنگاویان پڕ هێمای خەمە
هەر ئەمانەن هەورازبەزێن
هەر ئەو چەندەن ڕێی لووتکەیان لە بەردەمە. 

* یەکەمجار لە بەهاری ١٩٩٤دا لە هەولێر خوێندراوەتەوە. 
فەرهەنگۆک: 
ئاپۆرە: قەرەباڵغی، هەزارەزیلە، کەڕەسیسەی خەڵک
شەڵاڵ: سەراپا تەڕ(شەڵاڵی خوێن و ئارەقە و... هتد)