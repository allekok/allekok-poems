شاعیر: عەبدوڵڵا پەشێو
کتێب: دوانزە وانە بۆ مناڵان و چەند شیعرێکی قەدەغە
سەرناو: وانەی یازدەیەم
لەبارەی شیعر: نووسین: ناشناس - سەرچاوە: https://t.me/abdulla_pashew

مناڵەکان
ئەی بێلانە ژینتاڵەکان
شەو لە خەوما ڕێبوارێک بووم
بۆ بارەگای [٭] یوتان دەچووم
کە دەروازەکەی قووتی دام
ڕەشم بینی، ئاڵای هەبوو
سپیم بینی، ئاڵای هەبوو
هەرچیم بینی ئاڵای هەبوو.

قیژاندیان:
(ئەی بێ وڵات، بۆ دەرەوە!
ئەی بی ئاڵا، بۆ دەرەوە!
منیش گوتم:
مەقیژێنن
کە دەچمەوە
ئەم چیرۆکە بۆ مناڵان دەگێڕمەوە...!)

٭ یوتان(١٩٠٩-١٩٧٤) سکرتێری گشتیی نەتەوەیەکگرتووەکان لە ١٩٦٢-١٩٧١ز