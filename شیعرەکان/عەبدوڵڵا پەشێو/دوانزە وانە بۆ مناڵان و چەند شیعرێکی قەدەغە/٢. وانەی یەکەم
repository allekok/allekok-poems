شاعیر: عەبدوڵڵا پەشێو
کتێب: دوانزە وانە بۆ مناڵان و چەند شیعرێکی قەدەغە
سەرناو: وانەی یەکەم
لەبارەی شیعر: نووسین: ناشناس - سەرچاوە: https://t.me/abdulla_pashew

مناڵەکان!
ئەی یاخییە ژینتاڵەکان
سبەی ئێوە کە گەورە بوون
لە لاوکا، لە حەیرانا
لە مزگەوت و دیوەخانا
لە چیرۆکا
لە هۆنراوەی شاعیرێکی ترسنۆکا...

ڕەنگە زۆرتان بەرگوێ کەوێ
باسی ئێمە و ئازایەتی
باسی ئێمە و کوردایەتی
بەڵام نەکەن بڕوا بکەن
هەمووی درۆن، درۆی پەتی!