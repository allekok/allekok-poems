شاعیر: عەبدوڵڵا پەشێو
کتێب: دیوانی فرمێسک و زام
سەرناو: شەوەزەنگ
لەبارەی شیعر: (١٩٦٦ - هەولێر) - نووسین: ناشناس - سەرچاوە: https://t.me/abdulla_pashew

گیانە، وا شەو درەنگە
زەمین کپ و بێدەنگە
بەرپەنجەرەی ڕووناکت
بەرنادەم، شەوەزەنگە

تاکوو نەتگرمە باوەش،
ئەی گوڵی ئاواتی گەش!
 * * *
زۆر بە ئازارم ئەمشەو
لە چاوانم دوورە خەو
بۆ خەوی باوەش هاتووم
بۆیە، گرەو بێ... گرەو

واز نەهێنم، دیدەگەش،
تا تێر نەتگرمە باوەش!
 * * *
وەرە دڵ پڕ نەوا [١] بین،
لەژێر پەردەی شەوا بین،
لە چۆڵی خەم هەڵفڕین،
مەستی جوانیی دنیا بین

تەنیا دەمێ، دیدەگەش،
یەکتر بگرینە باوەش!
  * * *
ڤینۆسم، خواوەندەکەم،
بژیێنەوە خەندەکەم!
ژینم فیدای ئەو ساتەی
دەشکێنی پێوەندەکەم

بە سکاڵای دیدەی گەش،
بە چرپەچرپی باوەش!
 * * *
شەوقی نزمی ئەستێرە
سەما دەکا بۆ ئێرە،
بە خەندەی پڕ بەزەیی
چاو هەڵناگرێ لێرە

تا من و تۆی دیدەگەش،
یەکتر نەگرینە باوەش!

١. نەوا: ئاواز، پەنا، داڵدە، ئارامگە، جێی حەوانەوە