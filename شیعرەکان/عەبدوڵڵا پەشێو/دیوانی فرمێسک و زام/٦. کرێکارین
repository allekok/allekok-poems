شاعیر: عەبدوڵڵا پەشێو
کتێب: دیوانی فرمێسک و زام
سەرناو: کرێکارین
لەبارەی شیعر: (١٩٦٥ - هەولێر) - نووسین: ناشناس - سەرچاوە: https: //t. me/abdulla_pashew

کرێکارین، کرێکارین
پەروەردەی ئێش و ئازارین
ئارەقڕێژین، 
ژین دەنێژین
تاکوو بژین. 

کرێکارین، کرێکارین
کۆڵەکەی ژینین، بەکارین
بە هەڵمەتی بازوو و شانمان، 
بە تەمەنی پڕ مەینەتی تێکۆشانمان
شاخوداخی پڕ مەترسی
بنکۆڵ [١] دەکەین، جەرگ دەدڕین، 
لە کیسەی تەمەنی خۆمان
نرخێکی تازەی بۆ دەکڕین... 

بەڵام تووشی سەرسوڕمانین
کە نازانین، 
بۆ کێ دەچێ ڕەنجی بازوو
جگە لە نان، چەند لەتێک نان
-ماکی ژیان-
ئەمەش بۆچی؟ 

تا بێینە گەڕ وەکوو ئامراز، 
بێ قڕەقڕ، نەمانبێ ڕاز
جگە لە ڕەنج، جگە لە کار، 
بۆ گیرفانی سەرمایەدار! 

١. بنکۆڵ: هەڵکۆڵین