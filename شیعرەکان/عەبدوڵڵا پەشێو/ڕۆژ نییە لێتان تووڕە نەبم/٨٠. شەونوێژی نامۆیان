شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: شەونوێژی نامۆیان
لەبارەی شیعر: (١٩٧٩/١١/٢٩ - مۆسکۆ) - نووسین: ناشناس - سەرچاوە: https: //t. me/abdulla_pashew

(١)
لە هەرجێیەک چیا ببینم-
دڵم، 
وەک لە ژوانی یەکەممدا، 
دادەخورپێ، ڕادەچڵەکێ، 
سەرسام دەوەستم لە بنیا... 
وا تێدەگەم، 
لە چیای منڕا دەست پێ دەکەن
چیایەکانی هەموو دنیا! 

(٢)
لە هەر کوێ کانی ببینم-
دڵم، 
وەک لە ژوانی یەکەممدا، 
دادەخورپێ، ڕادەچڵەکێ، 
پێش ئەوەی بینی پێوە نێم، 
لە بەردەمیا بەهێمنی چۆک دادەدەم، 
قەوزەی سەری
وەک شابسکی شۆڕەژنێک شانە دەکەم، 
چونکە من وام بەبیردا دێ، 
کە شیرناوی گشت کانییەکان
لە نیشتمانی منڕا دێ!