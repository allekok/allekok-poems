شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: دارستانی سووتاو
لەبارەی شیعر: (١٩٧٩/١١/٣٠ - مۆسکۆ) - نووسین: ناشناس - سەرچاوە: https: //t. me/abdulla_pashew

هەر نازدارێ دڵی دامێ، 
لە بناری دڵدا ناشتم، وەک نەمامێ. 
تا وام لێ هات، 
لەسای سەری خۆشەویستان، 
بوومە ماخۆی شادارستان! 
***
کە تۆم ناسی، 
ئەی نەمامی شلک و نەمر، 
وام زانی تۆش دەچیتە پاڵ ئەوانی تر: 
دەڕوێی، دەبیت
بە فێنکایی... بۆ هاوینم. 
بە گەرمایی... بۆ زستانم. 
کەچی، لەپڕ، بووی بە شەمچە و
گڕت بەردا دارستانم!