شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: خەو
لەبارەی شیعر: (١٩٧٤/١٠/١٧ - مۆسکۆ) - نووسین: ناشناس - سەرچاوە: https: //t. me/abdulla_pashew

سندمیان کردە هەردوو پێم، 
کەلەپچەیان کردە دەستم، 
خەنجەر نیشتە سەر گەردنم، 
لێیان پرسیم: 
ناوی چییە خۆشەویستم
بێدەنگ وەستام وەک سەنگی مت
دامە قاقای پێکەنین و هیچم نەگوت! 
* * *
چاویان کۆڵیم، 
سەریان بڕیم
بە خەنجەر دڵیان شەق کردم
خوێنم وەکوو هەورەتریشقە
شریخاندی و هەر نەمردم
* * *
کاتێ خوێنم فڕکەی کرد و
وەکوو چەپکەگڕێک پژا
بەسەر عەردا
جەلـلادەکان 
هاتن... پەنجەیان تێوەردا
هاتن... چیلکەیان تێوەردا

پیتی ناوێکی سەربڕاو، 
نەخشەی وڵاتێکی دزراو، 
تێکەڵاو بوون وەک تانوپۆ
یەکاڵایان نەکردەوە، 
هەرچەند پەنجەیان تێوەردا
هەرچه چیلکەیان تێوەردا!