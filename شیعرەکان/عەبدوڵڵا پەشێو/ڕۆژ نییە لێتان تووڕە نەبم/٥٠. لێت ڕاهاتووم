شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: لێت ڕاهاتووم
لەبارەی شیعر: (١٩٧٧/١/٩- مۆسکۆ) - نووسین: ناشناس - سەرچاوە: https: //t. me/abdulla_pashew

لێت ڕاهاتووم
وەکوو مناڵ لە گۆپکەی مەم. 
وەکوو ماسی لە زەریا و چەم. 
وەکوو شاعیر لە شێتیی خۆی. 
وەکوو شێت لە سوژێتی خۆی. 
***
لێت ڕاهاتووم: 
وەکوو بەنگکێش لە بۆنی بەنگ. 
وەک نیگارکێش لە هارمۆنیا و زمانی ڕەنگ. 
***
لێت ڕاهاتووم
وەک خەنجەر لە کالانی خۆی. 
قەرەج لە ئاگردانی خۆی. 
وەک کیژی لادێی کوردستان لە کلچووک و کلدانی خۆی! 
***
ئەگەر ڕۆژێک لێت تووڕە بووم
ئەگەر ڕۆژێک بڕیارم دا جێت بهێڵم، 
دڵتەنگ مەبە
خەمت نەبێ
درێژترین ڕێی تووڕەییم
لە بەردەرگە کۆتایی دێ!