شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: ئەو ساتە خۆشەم هێشتا لە بیره
لەبارەی شیعر: نووسین: ناشناس - سەرچاوە: https: //t. me/abdulla_pashew

ئەو ساتە خۆشەم هێشتا لە بیرە
کە تۆی نەونەمام. 
وەک تاپۆیەکی باڵداری تیژڕەو، 
وەک ئیدیاڵێکی ئاسمانی و بێگەرد، 
خۆت پێ نیشان دام. 
لەناو دوودڵی و سەرقاڵیی ژینا، 
دڵ پڕ ئێش و ژان، پڕ نائومێدی، 
ماوەیەکی زۆر
دەنگی ناسکت زرینگایەوە و
خەونم بە شێوەی شیرینتەوه دی... 

ساڵان هاتن و ساڵان ڕابردوون، 
گەلێک گەرداوی سەرکەش هەڵیانکرد، 
دەنگ و شێوەتیان لەبیر بردەوە، 
هەر خەونێکمیان بۆ ئاقارێک برد. 

لە تەنیاییدا، 
لە بەندیخانەی ئەنگوستەچاوا
ڕۆژانی ژینم بێدەنگ تێپەڕین. 
نە خواپەرستی و سرووشیان تیا بوو، 
نە دڵداخورپان، نە ئەشک و ئەڤین. 
***
دڵم لێدەدا، 
ئاوازی گەرمی لێوە هەڵدەڕژێ، 
دیسان سەرلەنوێ، بن ساباتی ژین
پڕاوپڕ بۆوە: 
لە خواپەرستی، 
لە ئەشک و سرووش، 
لە سیحر و ئەڤین. 

* تانوپۆی ئەم هۆنراوە هی پوشکینە و چنین و نەخشەکانیش هی خۆم.