شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: ئەوپەڕی تینوێتی
لەبارەی شیعر: (١٩٧٣ - هەولێر) - @abdulla_pashew - نووسین: ٨٣.١٢٠.٨. ٢٤٨

ماچت دەکەم
ئەی گیانی خۆم، ماچت دەکەم
قۆرتی چەناگەت ماچ دەکەم
نەرمانی گوێت
گۆی مەمکەکانت ماچ دەکەم... 
* * *

زۆر تینووتم
لەگەڵ ئەوەی چاک دەزانم
مەمکەکانت، وەک تۆپەخوێ
تا ماچیان کەم
نەمامی زەردی تینوێتی
لە ئێسکمدا پتر دەڕوێ! 
* * *

ئەی گیانی خۆم! 
لە یەکەم کۆرسی ئەڤیندا
مەمکەکانت فێریان کردم
ڕێزی بەفری کۆسار بگرم
چاوەکانت فێریان کردم
ڕێزی کانیی بنار بگرم
* * *

دەمەوێ بگەڕێمەوە
بۆ سەر تەختەی قوتابخانە
چاوەڕێت کەم
لە دووەم کۆرسی ئەڤیندا
فێرم بکەی مەمکەکانت بپارێزم
فێرم بکەی چاوەکانت بپارێزم