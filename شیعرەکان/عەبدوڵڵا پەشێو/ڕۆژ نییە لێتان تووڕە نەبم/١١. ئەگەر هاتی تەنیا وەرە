شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: ئەگەر هاتی تەنیا وەرە
لەبارەی شیعر: (١٩٧٣/٩/١١ - ڤەڕۆنێژ) - نووسین: ناشناس - سەرچاوە: https: //t. me/abdulla_pashew

ئەگەر هاتی تەنیا وەرە! 
ئەو بارانە پەستم دەکا
کە ڕەشەبای لەگەڵدا بێ
پەست دەبم بەو گوڵەگەنمەی
لەگەڵ ژەنگا
پەنجەیان تێک هەڵشکابێ! 
* * *
ئەی بارانی ساڵی نەهات: 
ئەگەر هاتی تەنیا وەرە! 
بێ ڕەشەبا و بێ دەنگ وەرە
ئەی گوڵەگەنمی زێڕکفتم: 
ئەگەر هاتی بێ ژەنگ وەرە
* * *
ئەگەر هاتی تەنیا وەرە! 
هەروەک لەناو دڵما تەنیای
سەرینەکەم بۆ دوو کەسە
دوو کورسیی تامەزرۆم هەیە
دوو پیاڵەشم هەیە بۆ چای! 
* * *
کاتێ بە تەنیا دێیتە لام، 
مەمکی دایکم
سواری پشتی چیاکان دەبێ، 
چیاکانیش دێن
دەرگەی ژوورە خەمگینەکەم دەکەنەوە، 
ناوچەوانی دەرکراوم
ماچ دەکەن و دەیسڕنەوە