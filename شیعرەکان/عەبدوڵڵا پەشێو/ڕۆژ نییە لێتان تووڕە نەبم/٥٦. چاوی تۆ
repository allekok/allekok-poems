شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: چاوی تۆ
لەبارەی شیعر: (١٩٧٧/٨/١٦ - پۆتسدام) - نووسین: ناشناس - سەرچاوە: https: //t. me/abdulla_pashew

ئەگەر لەناو جەنگەڵێکی چڕدا ون بم، 
ئەگەر لەناو زەریایەکی پەرکەمدارا [١] 
کەشتیم تووشی گێژەنێک بێ و سەراوبن بم: 
ترسم نییە، 
تا چاوی تۆ قیبلەنما و ڕێبەرم بێ. 
تا چاوی تۆ نێزیکترین بەندەرم بێ. 
*** 
خەڵک گوێ لە ڕادیۆ دەگرن. 
بۆ ئەوەی کژ پێشبینی کەن. 
منیش، کە ئێوارە دادێ، 
تەماشای چاوی تۆ دەکەم: 
دەزانم، با لە کوێڕا دێ‌؛ 
پلەی گەرما لە چەندەوە تا چەند دەڕوا؛ 
باران کام کێڵگە ئاو دەدا؛ 
کام دارستان، کام چیا دەشوا! 

١. پەرکەم: فێ، گلاراو