شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: با دێ
لەبارەی شیعر: (١٩٧٧/٦/٢٣ - مۆسکۆ) - نووسین: ناشناس - سەرچاوە: https://t.me/abdulla_pashew

با دێ، با دێ!
ئەمیش ئاستانەی خەلیفە هەڵیکردووە و
بە ناوگەڵی
فتوای (مەلای خەتێ)دا دێ!
***
با دێ، با دێ!
گوێتان هەڵخەن،
چۆن داربەڕوو دەنرکێنێ!
سەرنج بدەن،
چۆن کەپکەشاخ بەلادا دێ!
***
با دێ، با دێ!
دەست بە ئابڕووی خۆتانەوە بگرن، خەڵکە،
ئەگەر تۆزێک ئابڕوو مابێ،
نەک هەر کڵاو،
با سەریشمان پیرۆزی با و ڕەشەبا بێ!