شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: ئەمشەو تا بەری بەیانی
لەبارەی شیعر: (زستانی ١٩٧٩ - مۆسکۆ) - نووسین: ناشناس - سەرچاوە: https: //t. me/abdulla_pashew

ئەمشەو، تا بەری بەیانی، 
نەنووستم و سەرنجم دای. 
چەند جارێک دیتم ڕاچەنیت. 
چەند جارێکیش دیتم گریای. 

خەونت بە چییەوە دەدی؟ 
چیبوو؟ بۆچی ڕادەچەنیت؟ 
لە حیلەی ئەسپی خەمی من؟ 
لە ئاورینگی قەڵەمی من؟ 
لە هەڵبوون و کوژانەوەم؟ 
لە فڕین و نیشتنەوەی بێ بڕانەوەم؟ 

چیبوو، گیانە؟ 
لە خەونتدا کچێکی دیم لەگەڵدا بوو؟ 
یا بۆ وڵات
بارگەوبنەی خۆم تێکنابوو؟ 
***
من لە خەمی تۆ ناترسم! 
من دەزانم، 
خەمەکانت
وردن، قشتن، ژیکەلانەن... 
من دەزانم، 
خەمەکانت 
وەکوو خەمی هیچ کەسێک نین: 

دە چاوەکەم، 
دیسان گیانم تژی کەوە
لە مناڵی و تاسەی یاری... .
پرێسکەکەت بکەرەوە، 
بۆم هەڵڕێژە
دەنکەزەنگیانە و مرواری!