شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: ڕەشەبای دەنگوباس
لەبارەی شیعر: (١٩٧٥/٤/٩ - مۆسکۆ) - نووسین: ناشناس - سەرچاوە: https: //t. me/abdulla_pashew

وەک چۆن پەڵە هەورێکی پڕ
کەوتبێتە بەر نەقیزەی بایێکی وڕ، 
وەک چۆن بەرخێک
گورگێکی هار لە هەناویا بلوورێنێ، 
وەک چۆن تاکە هەوێردەیەک
هاشەی باڵی باشووکەیەک
ئاسمانی لێ بگەچڵێنێ: 

منیش ئاوام! 
خول دەخۆمەوە بێ قۆناخ، 
پێڵاوی پێم
پڕی وردەشووشە و پشکۆن، 
شاری مۆسکۆ دەستنووسێکە
لێ... بە خەتی بزماریی کۆن! 
* * * 
ناوچەوانم، ڕۆژنامەیە
بە هەر زمانێک دەردەچێ
بە خۆڕا دەخوێندرێتەوە
خۆی بەپیر خەڵکەوە دەچێ
سیمام، پەردەی سینەمایە و
ڕیزە فیلمێک نیشان دەدرێ: 

'ڕۆما مەقەڵەی نیرۆنه'
'هیرۆشیما کارگی گڕی دەرخوارد دەدرێ'
'کوللـە دەگاتە شارەزوور'
'سێدارەیەک لە چوارچرا
چرۆ دەکات و گوڵ دەگرێ... '
* * *
ئەی مناڵە قشتەکانی
پێتەختی ئەشق و کارگە و گوڵ! 
ئەمڕۆ لە چاوم سڵ بکەن، 
سڵ بکەن... سڵ! 
چاو بێپەردە و زمانشڕە، 
زۆر دەترسم وەک وەرگێڕێ
لە زمانی داربەڕووەوە
خەم بۆ شەتڵە بریۆزەکان وەربگیڕێ
* * *
ئەی کچانی 
پێتەختی عەشق و کارگە و گوڵ! 
ئەمڕۆ سنگم
نە ئێوەی تیا ماوە نە دڵ! 
وەک بیستوومە، 
لە چیاکانا ڕەشەبایە... 
نا، ڕەشەبا لەوێ نییە! 
ئا لێرەیە، 
لە لانکۆڵەی دوێنێ و سبەی ئێوەدایە.