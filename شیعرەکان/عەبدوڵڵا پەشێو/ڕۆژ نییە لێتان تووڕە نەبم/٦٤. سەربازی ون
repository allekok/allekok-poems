شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: سەربازی ون
لەبارەی شیعر: (١٩٧٨/١١/٥ - مۆسکۆ) - نووسین: ناشناس - سەرچاوە: https: //t. me/abdulla_pashew

کە وەفدێ دەچێتە شوێنێ، 
بۆ سەر گۆڕی سەربازی ون، 
تاجەگوڵینەیەک دێنێ

ئەگەر سبەی وەفدێک بێتە وڵاتی من، 
لێم بپرسێ: 
'کوانێ گۆڕی سەربازی ون؟ '
دەڵێم: 
گەورەم! 
لە کەناری هەر جۆگەیێ، 
لەسەر سەکۆی هەر مزگەوتێ، 
لە بەردەرگەی
هەر ماڵێ، هەر کڵێسەیێ، هەر ئەشکەوتێ، 

لەسەر گابەردی هەر شاخێ، 
لەسەر درەختی هەر باخێ، 
لەم وڵاتە، 
لەسەر هەر بستە زەمینێ، 
لەژێر هەر گەزە ئاسمانێ، 
مەترسە! 
کەمێک سەر داخە و تاجەگوڵینەکەت دانێ...