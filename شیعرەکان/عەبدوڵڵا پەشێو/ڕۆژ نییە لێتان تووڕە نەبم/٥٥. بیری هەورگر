شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: بیری هەورگر
لەبارەی شیعر: (١٩٧٧/٧/٢٩- پۆتسدام) - نووسین: ناشناس - سەرچاوە: https: //t. me/abdulla_pashew

کە هەواری‌ نامۆییم... پێ دەنێتە هەر شارێ، 
ڕاوی هەوری مسینی ژانەکانی خۆم دەنێم، 
بۆ ئەوەی بەرزەفتی کەم، [١] 
بیگوشم تا دەبارێ! 
***
حەز دەکەم، زۆر حەز دەکەم
قژی کچانی وارشۆ
بە هەڵبەستێک نەمر کەم. 
بۆ کیژانی پۆتسدام
جێی ژوان نێزیکتر کەم؛ 
(دیتسکی میر)ی مۆسکو [٢] 
پڕ گەزۆی سلێمانی، 
(ئەلێکساندەر پڵاچ)یش [٣] 
پڕ کێشوولە و کۆترکەم! 
***
هەوری ژان بە ئاسمانا، 
وەک کەشتی بە دەریادا، 
ڕووی کردۆتە مەفتەن و
گوێ بە کەوشەنان نادا. 

بانگم دەکا: 'وەرەوە! 
لێرانە، لەو کێوانەی
پوورەی مێش و مەگەزی
مێژوویان لێ نیشتووە، 
تۆ بیری هەورگر و
سیمای خۆت جێ هێشتووە'

١. بەرزەفت کردن: گرتن، کۆنترۆڵکردن، خستنە ژێر ڕکێف
٢. دیتسکی میر: مغازەیەکی گەورەی کەلوپەلی مناڵانە لە سێنتەری مۆسکۆدا
٣. ئەلێکساندەر پڵاتس: ناوی مەیدانێکی گەورەی ڕۆژهەڵاتی بەرلینە