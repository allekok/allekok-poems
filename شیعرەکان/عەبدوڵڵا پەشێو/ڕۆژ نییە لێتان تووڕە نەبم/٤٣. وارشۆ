شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: وارشۆ
لەبارەی شیعر: (١٩٧٦/٨/١ - وارشۆ) - نووسین: ناشناس - سەرچاوە: https: //t. me/abdulla_pashew

کفت و ماندووم
نە چاو لە هەنگاوم دەگا، 
نە هەنگاو لە چاوم دەگا، 
ئاسمان
نەرم نەرم دەپڕوشێنێ

وارشۆ، 
کیژۆڵەیەکی دڵتەڕە، 
شەو لە وێستگەی شەمەندەفەر
لەگەڵ منا ژوانی هەیە و خۆی دەنوێنێ
بۆیە ئاوا
لە دوێنێوە زڕخەو بووە، 
قژی سەوزی خۆی تەڕ دەکا و دایدەهێنێ
* * *
کە من هاتم، تەنیا هاتم
کەسێک بە پیرمەوە نەهات
کەچی کاتێ بەجێت دێڵم، 
'مچکێڤیچ'ت بەڕێم دەکا [*] 
کیژۆڵە دڵچنەکانت بەڕێم دەکەن
مناڵە خرپنەکانت بەڕێم دەکەن
کۆشک و تەلاری پاشایی و
بخووری کڵێسەکانت بەڕێم دەکەن! 
* * *
وارشۆ، 
ئەی شاژنە قژ سەوزەکە! 
ئەمشەو دەڕۆم
بێنە ماچ کەم
ئەو کوڵمەی دەیان بەهارە، 
جێی ڕنۆکی
دەعبایەکی ترسنۆکی
وەک هیتلەری پێوە دیارە! 

* مچکێڤیچ: ئادەم مچکێڤیچ (١٧٩٨-١٨٥٥) شاعیری گەورەی پۆڵەندایە.