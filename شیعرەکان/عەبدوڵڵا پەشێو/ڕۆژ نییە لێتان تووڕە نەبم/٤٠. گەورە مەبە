شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: گەورە مەبە
لەبارەی شیعر: (١٩٧٦/٧/١١ - مۆسکۆ) - نووسین: ناشناس - سەرچاوە: https: //t. me/abdulla_pashew

لەگەڵ مندا گەورە نابیت
مناڵی لێت نابێتەوە
لەگەڵ مندا تا هەتایێ 
بێ بووکۆکە خەوت نایێ! 
* * *
گەوره مەبە، 
کزەی جەرگم، گەورە مەبە! 
تا من مابم، 
لە مناڵیت وەڕس نابم
شەو ساماڵ بێ
وەک تۆ دێمە بەر پەنجەرە، 
ئەستێرەی ئاسمان دەژمێرم
کە بارانیش دەئاخڤێنی، 
بە کڕوکپیت دەسپێرم! 
* * *
گەورە مەبە، 
کزەی جەرگم، گەورە مەبە! 
دە قیڕوسیا! 
بەیانییان شیر بۆ من و بنکڕ بۆ تۆ
کە ئاگرۆکە دەکەیتەوە، 
دووکەڵ بۆ من و گڕ بۆ تۆ! 
* * *
گەورە مەبە! 
هەموو شەوێ
بە کەژاوەی هەقایەتی
ئەندرسن و شیعری مارشاک
خۆم بۆ خەوت بە بووک دەبەم
کە نووستیشی، 
مۆر لە دەمی سروشت دەدەم
* * *
گەورە مەبە، 
کزەی جەرگم، گەورە مەبە! 
ئەگەر وەڕس بووی، پێم بڵێ، 
خانووچکەی شووشەت بۆ دەکەم
ئەگەر برسی بووی، پێم بڵێ، 
چنگۆڵانت 
پڕ باسووق و گەزۆ دەکەم
* * *
گەورە مەبە، 
کزەی جەرگم، گەورە مەبە! 
هەموو ڕۆژێ
شقارتەیەک لە منەوە، 
دەنک دەنک دایگیرسێنە... 
تیشک و پرشەی چراخانی لێ بسێنە... 
گەرموگوڕیی
ئاتەشگەدەی
زەردەشتیانی لێ بسێنە! 
* * *
گەورە مەبە، 
کزەی جەرگم، گەورە مەبە! 
تا من مابم، 
لە مناڵیت وەڕس نابم!