شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: بۆ جوانێکی سارد
لەبارەی شیعر: (١٩٧٥/٦/٤ مۆسکۆ) - نووسین: ناشناس - سەرچاوە: https://t.me/abdulla_pashew

دانی پیادەنێم: تۆ جوانی،
وەک دڵۆپە شەونمێکی سەر پەڕەی گوڵ.
پەرستگەی چاوی هەموانی،
وەک دڵۆپەشەونمێکی سەر پەڕەی گوڵ.
کەچی لێم بوویت بە پەساپۆرت،
لەگەڵمایت و لێت بێزارم:

من چیاییم،
ختووکەیەک
وەک گڕ خوێنم دێنێتە کوڵ.
دەبینم تۆش ساردوسڕی،
وەک دڵۆپەشەونمێکی سەر پەڕەی گوڵ!