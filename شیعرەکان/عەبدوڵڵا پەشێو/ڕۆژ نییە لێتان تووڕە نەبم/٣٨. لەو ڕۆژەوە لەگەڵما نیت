شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: لەو ڕۆژەوە لەگەڵما نیت
لەبارەی شیعر: (٢٧-٢٨ /١ /١٩٧٦ - مۆسکۆ) - نووسین: ناشناس - سەرچاوە: https: //t. me/abdulla_pashew

لەو ڕۆژەوە لەگەڵما نیت
سبەینان خۆر درەنگ هەڵدێ
ئەستێرەکان
چاوی دایکی شەهیدانن، کز دەسووتێن! 
کێشوولەکان
لەسەر شیشەی پەنجەرەکەم هەڵناکورمێن! 
* * *
ئەگەر هات و ونم کردی، 
ئەگەر هات و... 
ئەم جیهانەی پان و بەرین
لەژێر ساپیتەی زنجێکدا
بەیەکەوە ڕانەگرتین: 
کە گەڕامەوە کوردستان، 
من تینوێتیم هەر بە ئاوی کانی دەشکێ، 
کانی هەموو بنارانت
بە ناو دەکەم! 

کارمامزم زۆر خۆش دەوێن، 
کارمامزی پێدەشتانت
بە ناو دەکەم! 
من تا مردن چیاپەرستم
بڵندترین چیای کوێستانت
بە ناو دەکەم!