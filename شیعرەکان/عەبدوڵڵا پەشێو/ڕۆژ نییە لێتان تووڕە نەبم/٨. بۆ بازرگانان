شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: بۆ بازرگانان
لەبارەی شیعر: (١٩٧٣ - هەولێر) - @abdulla_pashew - نووسین: ٨٣.١٢٠.٨. ٢٤٨

بە شەوانی ڕەسپوتین و
گەنجینەکەی قاروونەوە خەو ببینن، 
بە کورسییەکەی ناپلیۆن و
پاداشتەکەی خوێنڕشتنی
ئەوینداری بێستوونەوە خەو ببینن

منیش، لێرە، 
لەناو دڵی زنجەکەمدا
بە مناڵە قژزەردەکەی دەم ئاسۆوە
خەو دەبینم
بە ئاگردان و پشکۆوە
بە درەخت و بە چرۆوە
بە قوژبنی ئەشکەوتێکی سەربەخۆوە
خەو دەبینم
* * *

دوا دەنگوباسم ئەمەیە: 
من شێت دەبم! 
کە شێتیش بووم
لەناو گرمەی ئاهەنگێکدا
شرینقەیەک لە تەرمی ڕاستی دەدەم و
لەسەر پشتی تاتەشۆری چەپڵەکانتان
زیت و زیندووی دەکەمەوە! 

دوا دەنگوباسم ئەمەیە: 
من شێت دەبم! 
کە شێتیش بووم
لە گۆڕەپانێکی شاردا، 
وەک مناڵێک 
بە زەنگیانەی درۆکانتان یاری دەکەم!