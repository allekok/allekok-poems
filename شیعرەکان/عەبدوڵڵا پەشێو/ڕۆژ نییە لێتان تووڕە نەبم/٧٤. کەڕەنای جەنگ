شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: کەڕەنای جەنگ
لەبارەی شیعر: (١٩٧٩/٣/١٥ - مۆسکۆ) - نووسین: ناشناس - سەرچاوە: https: //t. me/abdulla_pashew

گوێتان لێمە، 
من کەڕەنای جەنگ لێ دەدەم، 
جەنگێکی پیرۆز و نەمر. 

گوێتان لێمە؟ 
من مژدەی جەنگێکم پێیە، 
لە هەموو جەنگێ گەورەتر! 

گوێتان لێمە؟ 
من کەڕەنای جەنگ لێ دەدەم. 
بێ ئەو جەنگە پەست و سووکین. 
بێ ئەو جەنگە، 
هەڵۆی چیا نین: نێرەمووکین. 
بێ ئەو جەنگە، 
ئەگەر مێژوو زەڕەبینیش لە چاو بکا
نامانبینێ، هێند بچووکین! 
***
گوێتان لێمە؟ 
من کەڕەنای جەنگ لێ دەدەم. 
جەنگێکی وا کە بۆنی ئاهەنگی لێ بێ
من نەفرەت لە جەنگێک دەکەم، 
بۆ ئەوە بێ، 
دنیا وەک پێش جەنگی لێ بێ!