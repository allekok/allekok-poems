شاعیر: عەبدوڵڵا پەشێو
کتێب: ڕۆژ نییە لێتان تووڕە نەبم
سەرناو: کۆسە
لەبارەی شیعر: (١٩٧٣ - هەولێر) - @abdulla_pashew - نووسین: ٨٣.١٢٠.٨. ٢٤٨

هاتن، هاتن، کۆسە هاتن
هاتن، هاتن
دەرگە داخەن، کۆسە هاتن: 
'هەیاران و مەیاران
یا خوا داکاتە باران
بۆ فەقیر و هەژاران'
* * *

کەسێک دەرگە لە ڕووی کۆسە نەکاتەوە! 
ساڵەهایە 
تەونی درۆ هەڵدەبەستن
کۆسەکانی ئەم دنیایە
ساڵەهایە
دەروازەی ئاسمان داخراوە، 
چاومان وەک پوول
بە زەرفی ڕەشی ڕوخساری
کۆسەکانەوە نووساوە
* * *

ساڵەهایە، ساڵەهایە
بەقەد ئەسپێی نیفۆکانمان [١] 
بەقەد ڕشکی تووکەسەرمان
هەوری بەڵێن بەم خاکەدا تێدەپەڕێ و
دڵۆپە بارانێک نایە
ساڵەهایە
ساڵەهایە
نازانین کلیلی ئاسمان
لە گیرفانی خۆماندایه! 
* * *

هاتن، هاتن، کۆسە هاتن
بن زمانیان
هەزار و یەک زوڕنای تیایە
گوێتان بگرن، تێ نەکەون
پەیژەکەیان
دەندەی ڕووتی برسییەکان
ئاگاداری سەربانان بن، سەرنەکەون! 
* * *

هاتن، هاتن، کۆسە هاتن
ئەگەر دەرگەیان ڕاهەژاند
مناڵەکان فێرکەن بڵێن: 
بۆن دێ... بۆنی بێگانان دێ... 
بۆن دێ... لە عەرد و بانان دێ! 

١. نیفۆ: پزووی دەرپێ