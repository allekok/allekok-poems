شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: قەفەزپەرەست
لەبارەی شیعر: ٢٠١١/٩/٢٥ - ڕیگا - لاپەڕەی ١٤٠,١٤١,١٤٢ - نووسین: خالید قادری

مەلێک هەیە سەیر و سۆبەت. 
کێ ناوەکەی بۆم هەڵدێنێ؟ 
باڵدارێکە، 
بێ قەفەز و قەفەزەوان
نە هیچ دەچێ بە قوڕگیدا، نە دەخوێنێ. 
باڵدارێکە، 
شووڵەکانی قەفەزیشی بۆ هەڵبڕیت، 
ڕەهاشی کەی، 
هێندە نابا، هەر خۆی... بەلەز... 
فڕکە دەکا، 
پێچێک دەدا و دەچێتەوە بۆ ناو قەفەز! 
***

بیر لە هەموو باڵدارانی ئەم دنیایە بکەنەوە: 
باڵداری دەشت، 
باڵداری شاخ، 
باڵداری ناو دەوەنجاڕ و مێشە و چوغورد... 
هی بەرزەفڕ، 
هی نەویفڕ، 
هی گۆشتخۆرە، 
هی دانخۆرە، 
یەکە یەکە... درشت و ورد... 
مەڵێن نییە! 
من مەلێکی وا دەناسم، 
کە پێی دەڵێن سەرکردەی کورد!