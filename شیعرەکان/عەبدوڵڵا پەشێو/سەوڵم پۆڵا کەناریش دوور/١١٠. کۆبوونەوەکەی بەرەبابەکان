شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: کۆبوونەوەکەی بەرەبابەکان
لەبارەی شیعر: ٢٠١٧/٧/١٣-ماینز - لاپەڕەی ٢٦٥,٢٦٦ - نووسین: خالید قادری

خۆ ناڵێم ئەوان واەنەکەن، یا هین! 
بەڵام لە کونی هەزاران پینەی پاشەڵیانەوە
دیارە کێن و چین: 
ئەوان لیبراڵی ئاخیر زەمان، 
بلیمەتترین موفاوەزاتچین. 
ئەدی نابینن؟ 
هێند کۆبوونەوە و ماچوومووچیان کرد، 
هێندە تێک ئاڵان، وەک ئاشقە و ماشقە، 
زۆری نەماوە شەرم وەلاخەن، 
بڵێن: 'کوڕینە، ئێمە مەحرەمین، 
کورسیمان ناوێ، جێمان بۆ ڕاخەن! '