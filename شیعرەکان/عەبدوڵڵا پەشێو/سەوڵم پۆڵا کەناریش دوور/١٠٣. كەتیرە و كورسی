شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: كەتیرە و كورسی
لەبارەی شیعر: ٢٠١٦/٣/١٩ - هێلسنكی - لاپەڕەی ٢٥١,٢٥٢,٢٥٣ - نووسین: خالید قادری

من گەواهی دەدەم، ئەوان، 
خاكی و سادەن، تەركە دنیان 
گەر بەوان بێ، 
هەر بە گاڵ و هەرزن دەژین، 
تووڕەن بەوەی
ژێرزەمین و قاسە و باخەڵ 
بە گەنجینەی قاروون تەژین. 
تووڕەن بەوەی، هەر لەخۆوە، 
گرد و بنار، 
وەرد و بەیار، 
بە قودرەتی حەزرەتی فیل 
بۆیان دەبنە مەزرا و تەلار! 

من گەواهیی ئەوەش دەدەم، 
گەورەكانمان 
حەز لە چارەی كورسی ناكەن 
شلوكوت بوون 
هێندەی كون بە كون لێی ڕاكەن، 
بەڵام چبكەن؟ 
كورسیی ئێمە وەتی هەن وان، 
منجڕترین مەخلووقی خوان! 
بەدڕەفتار و بێبەڵێنن 
هەر كەتیرە دەدەڵێنن
بیژین، لۆتین، داوێنپیسن، 
پاشەڵپەرست و نەگریسن، 
هیچ و پووچ و حەرامزادەن
قوونێک بگرن، بەری نادەن! 

فەرهەنگۆک: 
تەرکەدنیا: دوورەدنیا، كەسێک كە پشتی كردبێتە دنیا و خۆشگوزەرانی، زاهید. 
گاڵ: لە خێزانی دانەوێڵەی هەرزنە، نانی لێ نایە، بەڵام دەشێ لەبەر هەژاری مرۆڤ ئەو دانەوێڵانە بکاتە نان. 
پێم وایە ئەوەی لە هەولێر و دەوروبەری پێی دەڵێن 'گاگۆز' هەمان شتە، یان لە هەمان خێزانە
شلوکوت بوون: شەکەت بوون، پڕ وەستیان، زۆر ماندوو بوون
منجڕترین: جەنەگرترین، وڕکگرترین، نووزەدرێژترین... 
دەدەڵێنن: دەردەدەن، لێیان دەچێ، لێیان دەتکێ