شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: شەوی ژوان
لەبارەی شیعر: ئەیلوولی ١٩٩٩ - مۆسکۆ - لاپەڕەی ٢٩،٣٠ - نووسین: ناشناس - سەرچاوە: https://t.me/abdulla_pashew

تاکوو ئێستا خاترجەم بووم،
وام دەزانی هەتا ماوم
شووری شاخ و
شلکەتەرزی بەرهەتام؛
کوورەیەکی جاویدانم
دەستی زەمەن نێڵی داوم...
ئێستا زانیم خەیاڵخاوم
ژوانم هەیە و
وەنەوزە لێی هەڵپێچاوم!
کەی من ئەوەم،
شەوی ژوان
خەو بگاتە شوورەی چاوم؟!