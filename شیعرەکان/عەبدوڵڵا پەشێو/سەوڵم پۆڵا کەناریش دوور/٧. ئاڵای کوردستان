شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: ئاڵای کوردستان
لەبارەی شیعر: ١٩٩٩٥/٦/٢٥ - هانکۆ-فینلاند - لاپەڕەی ٢٤،٢٥،٢٦،٢٧ - نووسین: ناشناس - سەرچاوە: https: //t. me/abdulla_pashew

'بۆ سروود نووسراوە'

باڵت لێکدە و هەر بشنێوە، 
ئاڵای پیرۆز، سۆمای چاوان، 
ئەی درەختی بەژنسۆری
بە ڕووباری خوێن پاراومان! 
تۆ بەری دەستی زەردەشتی
پەلکەزێڕینەی بەهەشتی
***

کۆیلەییمان گەلێک دیوە، 
بۆیە تۆمان هەر لە بیرە. 
هەڵکردنت هەڵبڕینی
قەفی تەناف و زنجیرە. 
تۆ بەری دەستی زەردەشتی
پەلکەزێڕینەی بەهەشتی
***

تۆی تۆماری ڕابردوومان، 
تیشک پرشەی ئاوێستامان. 
تۆ ڕێنمای داهاتوومان، 
جۆش و تەکانی ئێستامان. 
تۆ بەری دەستی زەردەشتی
پەلکەزێڕینەی بەهەشتی
***

شنەشن و لەرینەوەت
خورپەی دڵی کوردستانە. 
جێی هەر قامکێک لە تانوپۆت
مەکۆی گیانی شەهیدانە. 
تۆ بەری دەستی زەردەشتی
پەلکەزێڕینەی بەهەشتی
***

تۆی ملیۆنان دڵۆپە ئاو
دەکیتە یەک چەمی بەخوڕ. 
تۆی ملیۆنان مەچەکی خاو
تژی دەکەی لە هێز و گوڕ. 
تۆ بەری دەستی زەردەشتی
پەلکەزێڕینەی بەهەشتی
***

ڕۆژانی جەنگ تۆ پێشەنگی. 
لە ئاشتیدا هێمای دادی. 
لە نسکۆدا شنەی هیوا و
ژیانەوەی شکۆی مادی... 
تۆ بەری دەستی زەردەشتی 
پەلکەزێڕینەی بەهشتی