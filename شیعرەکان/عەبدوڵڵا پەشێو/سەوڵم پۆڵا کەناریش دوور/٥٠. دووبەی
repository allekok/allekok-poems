شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: دووبەی
لەبارەی شیعر: ٢٢/١١/٢٠١١ تالین- ڕیگا - لاپەڕەی ١٤٤,١٤٥ - نووسین: خالید قادری

دووسێ باڵەخانەی تەژە، 
چەند ئوتێلێكی بەرزەفڕ، 
دووسێ مۆڵ و ماكەرسیتی، 
چەند وەنەوشە و كەدیلاک و مۆنیكایەک، [١] 
چەند قومارگەی چراخان و 
چەند مەساژگەی بنزگشێل و
چەند مەلهایەک، 
دووسێ دەرزن فێستیڤال و
چەند زنجیرە كۆنفرانسێک، 
چەند چاوەشێكی دەستیدوو، 
گەڕێک شایی، سووكە دانسێک... 
- چیتر ماوە؟ 
مووچە نەبڕێ لە بەغداوە! 
- چیتر ماوە؟ 
هەر ئەمانە و 
دوای هەڵدانی چەند پێكێك مەی، 
كوردستانتان بۆ دەكەمە شاری دوبەی! 

١. وەنەوشە و کەدیلاک و مۆنیکا: سێ مارکەی ئۆتۆی گرانبەهان، کە زۆربەیان مافیای بەرەبابەکانیان پێ دەناسرێتەوە.