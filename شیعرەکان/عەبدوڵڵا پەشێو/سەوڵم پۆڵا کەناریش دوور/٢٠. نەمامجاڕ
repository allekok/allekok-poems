شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: نەمامجاڕ
لەبارەی شیعر: ٢٠٠٧/٦/١٤ - هێلسنكی - لاپەڕەی ٥٨,٥٩ - نووسین: خالید قادری

ئازیزانی من پەرت و بڵاون
بە سەرتاسەری نەخشەی دنیادا. 
ساڵ دێ و ساڵ دەڕوا، 
کەچی تای عەشق
وەک جاران گەرمە و هەر بەرم نادا. 
ئێستاش، وەک جاران
تا ڕادەی شێتی سەوداسەریانم، 
دووریش کەونەوە- هەر نێزیکن لێم، 
خۆشیان ون بکەن- هەر لەبەر چاون، 
هەموو ساتێکیش دنیا بگۆڕێ، 
ئەوان ناگۆڕن، وەک خۆیان ماون، 
هەر کچۆڵەکەی یەکەم دیدەنین، 
لە نەمامجاڕما شلک و پاراون.