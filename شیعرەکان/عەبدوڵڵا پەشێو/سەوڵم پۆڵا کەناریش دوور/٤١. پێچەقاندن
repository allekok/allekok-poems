شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: پێچەقاندن
لەبارەی شیعر: ٢٠١١/٦/١٨ - ڕیگا - لاپەڕەی ١٢٣,١٢٤,١٢٥ - نووسین: خالید قادری

دەزانی بۆچی
قاچم لە مەیدان داچەقاندووە و
جارێ بە شیعر نالێم ماڵاوا؟ ! 
چونکە چاوەڕێی شاعیرێک دەکەم
گفت و پەیمانی هاتنی داوە. 
ئەو شاعیرەی دێ
پەرییەکانی ماد
لە ئاوی(وان) و خاکی چیای حەمرین
هەڵیانشێلاوە. 
کاتێ هەڵدەکا، 
لە گەردەلوول و با ڕەهاتر، 
لە من مێرخاستر، 
لە من گەڕناستر، 
لە دوندی قەندیل بێپەرواترە. 

ئەو شاعیرەی دێ
هەر نەفەسێکی
دەبێتە نەخشێک لەسەر زناران، 
هەر نیگایەکی
مۆمێک پێ دەکا
لە تاریکستانی ماڵە هەژاران. 

ئەو شاعیرەی دێ
لەکۆی من دەمم کڵێڵە بووبێ-
ئەو دەتریشقێنێ. 
لە کوێ من پرتە و بۆڵەم کەردبێ-
لەوێ چاوی ئەو
چەخماخە دەدا و گڕ دادەچێنێ. 
ئێستا زانیتان
بۆچی من قاچم داچەقاندووە و
جارێ بە شیعر ناڵێم ماڵاوا؟ 
من چاوەڕوانی شاعیرێک دەکەم
گفت و پەیمانی هاتنی داوە!