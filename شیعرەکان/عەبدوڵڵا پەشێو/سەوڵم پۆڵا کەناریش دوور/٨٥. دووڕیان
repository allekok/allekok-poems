شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: دووڕیان
لەبارەی شیعر: ٢٠١٤/٦/٢٨ - هێلسنکی - لاپەڕەی ٢١٨,٢١٩ - نووسین: خالید قادری

شێتم، شێتی کەشتی و شەپۆل،
شێتی تەم گراڤ و گۆل،
شێتی نەوڕەس، شێتی دەریا...
نازانم چۆن بیانبەم و
هەڵێانڕێژمە داوێنی چیا!
***

شێتم شێتی چیای مەفتەن،
شێتی نسێ و دوند و یاڵی.
شێتی شەو وڕۆژی ئەوێم،
شێتی هەرچوار وەرزی ساڵی...
هەر چاوڕێم
بەڵکوو ڕۆژێک
پەرجۆیەک، هێزێکی دادڕەس،
بیانهێنێ،
بیانکاتە
هاوسێی دەریا و تەم نەوڕەس!