شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: کزەبا
لەبارەی شیعر: ٢٠١٦/٢/٢١ - هێلسنکی - لاپەڕەی٢٣٥,٢٣٦ - نووسین: خالید قادری

کزەبایەک
شەوی پایز سەرادووی نا. 
بۆ کەمۆکەیەک گەرمایی
بە ئاستەم لە پەنجەرەی دا، 
شەو درەنگ بوو، نەمکردەوە. 
جاری دووەم، 
جاری سێیەم، 
جاری بیستەم... 
گوڕی بەست و
زریکاندی و لێی دایەو
خۆم نەبان کرد، 
بۆ دنیای خەو خیاڵاتم پێچایەوە. 
بۆ بەیانی کە سەیرم کرد، 
جێچنگۆڵەی جانەوەرێک
لەسەر جامی پەنجەرەکەم بەجێ مابوو، . ماڵوێران خۆم! 
ئەوەی بە بای تێگەیشتم، 
گیاندارێکی سەراسیمەی بێنەوا بوو!