شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: قەت نازانیت چەند ئازیزت!
لەبارەی شیعر: ٢٠٠٨/٦/٤ - لاپەڕەی٦٨،٦٩،٧٠ - نووسین: خالید قادری

قەت نازانیت چەند ئازیزت! 
ئەگەر باخ و بێستانێک بای، 
هەموو ڕۆژێ، 
پێش ئەوەی خۆر ئاسۆ هەڵکا و نێڵی بدات، 
زوو ڕادەبووم، 
باڵم دەگرت، دەهاتمە لات. 
بەشێنەیی
بست بە بستی خاکەکەتم بیراز دەکرد، 
بڕكە بڕکە، 
گەڵا گەڵا، 
ساتەکانتم پڕ لە تیشک و ئاواز دەکرد. 
***

قەت نازانیت چەند ئازیزت! 
هەر من دەریا و تۆش گردێک بای لە قەراخم، 
لەشکرێکم لە نەرمەپێل تەیار دەکرد، 
لەتێک هەوری بەربوم دەکرد بە بەیداخم، 
لە گشت لاوە
غافڵگیرم دەکردیت و
وەک دووڕگەی خۆم بە دنیادا جاڕم دەدای! 
هەموو شەوان، 
بە ڕێژنەیەک ڕەشەڕیحان، 
پێڵووی چاوم لە یەک دەنای. 
سبەینانیش
گزنگڕشێنم دەکردی، 
لە شنەبای ئاوریشمینم هەڵدەکێشای! 
قەت نازانیت چەند ئازیزت!