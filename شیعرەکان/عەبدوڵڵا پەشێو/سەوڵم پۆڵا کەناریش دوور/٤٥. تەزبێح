شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: تەزبێح
لەبارەی شیعر: ناوەڕاستی ٢٠١١ - لاپەڕەی ١٣١,١٣٢,١٣٣,١٣٤,١٣٥,١٣٦,١٣٧ - نووسین: خالید قادری

وەڕەس نابیت! 
لە شاخ و شار
تەسبیحەکەت هەر بادەدەی. 
دەنکەکانی دەگێڕیت و
ئەویان بەمدا دەماڵیت و
لەپڕ ئەمیش بەودا دەدەی! 
هەزار بریا، 
من دەمزانی بەو تەزبیحە چ دەژمێری: 
ئەو سەرانەی 
میرغەزەب و تەوروەشێن پەڕاندییان؟ 
ئەو ملانەی
ملەستوورە دابەستەکان شکاندییان؟ 
یا ئەو ڕنووە درۆیانەی کۆمایەک بوون، 
هەر هەڵیان دا، 
بوون بە گرد و ئێستا چیان؟ ! 
***
چ دەژمێری و تەواو نابێ؟ 
ئەو تانکەرە ملحیزانەی
میزەڵدانیان نەوتی تیایە و
قەتار قەتار ئاودیو دەبن، 
هەڵتەک هەڵتەک
هەر بەڕێوەن وەک تاژیی ڕاو؟ 
چ دەژمێری؟ 
شیش و شۆفڵ، یاسۆندەی ئاو؟ 
بورغی و بزمار، 
یا قەللابە و گرێدەری بێخمەی خنکاو؟ [١] 

چ دەژمێری؟ 
دەرگەوان و
پەردەوان و
ڕاپۆرتنووسە خوێنڕێژەکان، 
یا باجگرە لە شاخ و شارە دەستنێژەکان؟ 
چ دەژمێری؟ 
ئەو پێتەخت و مێتەختانەی
لەملا هەر خۆت تاڵانکەر و
لەولاش هەر خۆت سامانیان بووی؟ 
ئەو ئەنفالچی و وانەکانەی
لەمسەر دوژمن، 
لەوسەر هەر خۆت مامانیان بووی؟ ! 

چ دەژمێری ٥٨ لوغمەکەی گارنەر؟ [٢] 
یا ١٤٠ قازووخەکەی پۆل برێمەر؟ 
ئەو دەستانەی
دەمت لەجێی دەست بۆ بردن؟ 
ئەو پێکانەی
بەسیححەتی جەللادان و قوربانییان
لە یەک کاتا نۆشت کردن؟ 

چ دەژمێری؟ 
ئەو سەتانەی
لە ماوەی چاوقوچانێکا دەبنە هەزار؟ 
یا سفرەی ئەو ملیۆنانەی
وەکوو مالۆس، 
دەترەکێن و دەبنە ملیار؟ 
چ دەژمێری و تەواو نابێ؟ 
ئەو ئاڕبیجیبەشانانەی
وەکوو حوشتر یخیان دەدەی، 
یاخۆ سمێڵبابڕە گەسکەدەرەکان؟ 
هونەرمەندانی هونەرگەند؟ 
ڕۆشەنبیرانی فشنبیر، 
یا نووسەرە گووسەەەکان؟ ! 

چ دەژمێری؟ 
قوڕگی گیراو؟ 
حەرفی خساو؟ 
یا قەڵەمی لە بارەگا و دیوەخانان
ماسک و دەرپێ پێ داکەنراو؟ 
چ دەژمێری؟ 
ئەو کەسانەی هەڵتداشتن
یا ئەوانەی
لە مەودوا هەڵیاندەدەێری؟ 
بریا سەت بریا دەمزانی
بەو تەسبێحەت دەنک وردە چ دەژمێری! 

١. بێخمە: پڕۆژەەیەکی ستراتیژی بوو لە زۆزانی بێخمە، کە دوای ڕاپەڕین سەرانی بەرەباب و پارتخێڵەکانی باشوور هەموو ئامێر و کەرستەکانیان فەرهوود و هەرزانفرۆش کرد. 
٢. جەی گارنەر: ئەو ژەنەڕاڵە ئەمریکاییەی پاش سەددام بووە ئەندازیاری'عێراقی تازە' و بەشداریی سەرانی پارتخێڵەکانی کوردستان دانا و لە ماددەی ٥٨ی قانوونی دەوڵەتی عێراقیی بەرجەستەکرد، پاشتریش، هەر ئەم ماددەیە ترەکی و ژەهرماددەی ١٤٠ی دەستووری عێراقیی لێ کەوتەوە.