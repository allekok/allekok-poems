شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: كەركووک
لەبارەی شیعر: كانوونی دووەمی ٢٠١٣ - هێلسنكی - لاپەڕەی ١٧٧,١٧٨,١٧٩,١٨٠,١٨١ - نووسین: خالید قادری

‍ ئەوەی لەملا (قودس)تان بوو،
لەولاش (دڵ)تان [١] 
وا لە سایەی تەخت و تاجی ناو زبڵتان
 
بۆتە مانگای هەمیشە گوان پڕ نەوت و خوێن،
بژیوە بۆ قەوچەقەوچ و كەفوكوڵتان!
*

چما كەركووک چۆتە سەر مانگ تا بێتەوە،
یا سوورگومە
وەكوو مێشكی قانگ و بڵتان!
 
كەركووک ڕەگە و دانابڕێ،
خۆتان لە ڕەگ دابڕاون،
لک بە لک و چڵ بە چڵتان.
*

گڕكانی ڕک هاتۆتە جۆش،
ڕک لە خۆتان،
لە كاژەڵەی كەللـەی كلۆر،
  لە فایلتان
 
لە پردی سیراتی دێگەڵە*،
لە بارەگا و
بنكە و منكەی سەرمەڕمەڕی بنكاولتان
 
ڕک لە شوورەی باخ و مەزرا،
لە دیواری
 حەرەمسەرای بێژماری
   قل بە قلتان
 
لە پۆزلێدان،
لە زمانی لووشكەوەشێن،
لە گفتاری بێ هەوساری كاڵ و كولتان
***
كەی بەرۆكمان بەردەدەن، كەی:
حیلكەحیلک و
موسەلسەلی كۆبوونەوە و
  گەردوخولتان؟
كەی دوایی دێ زرمەزلێی 'تۆم و جێری'²،
پایدۆست دەكا گرمەی ئاشی چەنەی شلتان؟
كەی شاشەكان دەسێنەوە
   لە دەستگێڕ و دەڵاڵانی
   دەرپێی مێژووی گەڕ و گولتان؟
 
دوای چارەتان
بە سەد ساڵیش دەرباز نابن ئاو و هەوا
   لە دووكەڵ و تەپكە و سلتان.
شیعر ناڵێم، زاربەند بۆ دەم دەهۆنمەوە،
شیش بۆ قەفەز دادەڕێژم، تۆق بۆ ملتان.
ڕەگی حەمرین وا جۆش دەدەم، بقریشكێنێ:
'گوو بە خۆتان، گوو بە ماددەی سەدوچلتان'
 

١. قودس و دڵ: دوو زاراوەی پڕوپووچی ئینشایین، بەرەبابەکان بۆ کەرکووکی بەکار دەهێنن بۆ فریودانی گەلی کوردستان لە لایەک، لە لایەکی دی، بۆ خۆدزینەوە لە بەکارهێنانی زاراوەی گردەبڕ و بێپەناوپێچی سیاسی. دانانی کەرکووک بە 'قودس' کفری موتڵەقە و مانای دەستهەڵگرتنێکی ئاشکرایە لێی.
 ئەم دێڕە دەبێ زۆر بە سووكی بخوێندرێتەوە، بۆ ئەوەی بە لەنگی نەگاتە بەر گوێ.
٢. تۆم و جێری: زنجیرە كارتۆنێكی بەناوبانگی زارۆیانە. تۆم پشیلەیە و جێری مشكە. بەزمی نیو سەدە زێتری 'تۆم و جێری'ی کوردستان خوێناوییە و شانۆکەی وڵاتێکی بندەست و لەتلەت و داگیرکراوە، نەک سینەما.