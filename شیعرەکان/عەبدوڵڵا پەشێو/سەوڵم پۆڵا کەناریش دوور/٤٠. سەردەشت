شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: سەردەشت
لەبارەی شیعر: ٢٠١١/٦/٢ - هێلسنكی - لاپەڕەی ١١٧,١١٨,١١٩,١٢٠,١٢١,١٢٢ - نووسین: خالید قادری

بۆ شەهید سەردەشت عوسمان

لەو ساتەوە
 کە هاتن و 
دار چنارە شیکەکەیان لوول دا و ڕفاند، 
لەو ساتەوە
 کە هاتن و 
گوڵەجۆیە گڕتێزاوەکەیان کرتاند، 
کۆتری خەم
 هەتا ئێستاش هەر گمەی دێ؛ 
کۆڕی پرسەی هەموان تەواو، 
پرسەکەی من
 بەردەوامە و هەر جمەی دێ! 
*

داخی ئەوەم لە دڵدایە
نەیگەیشتمێ تا پێی بڵێم:
'ئاگادار بە! 
لەم وڵاتە، 
ئەوەی قەڵەم چۆڵەچرا و ئاورگی بێ، 
دەبێ زمان چەقۆی تیژی سەر قورگی بێ!' 
*
نە دەزانم، 
نە دەشپرسم، 
کێ بوون دابارینە سەری! 
ئیدی بۆ من وەکوو یەکە-
 بنیادەم بوون یان کەمتیار؛ 
بە چی هاتن:
بە جامڕەشێک یان بە جامڕوون؛ 
بێ نمرە بوو یا نمرەدار! 
بەڵام پرسیم، 
پرسیم و دیسان دەپرسم:
ئەو سبەینەی
 نرکە و گۆڵەی ئەو هەورەیان مت و کڕ کرد، 
ئەو سبەینەی
 ئەو تەلارە نەخشینەیان خاشەبڕ کرد، 
ئەوێ ڕۆژێ
 یاسای سەروەر
بۆ کام بەرخی کەڕەواڵە چووبووە کەمین؟ 
گیرفانی کێی دەپشکنی؟ 
لە ئاسمان بوو یان لە زەمین؟! 
هەر پرسیم و پرسیمەوە... 
هەندێ دەڵێن:
'یاسای سەروەر
 مایەسیری گیری دابوو، دوورەدەست بوو'. 
هەندێک دەڵێن:
'زۆر سەرقاڵ بوو، 
شوورەی دەوری کۆشک و سەرای هەڵدەچنی، 
خەمی خەست بوو'. 
هەندێک دەڵێن:
'لە چریکە و فڕکەی باڵی باڵدار پەست بوو' 
هەندێ دەڵێن:
'نەخێر، بێشکەی
 حکوومەتە ساوایەکەی ڕادەژەنی، 
ناوەناوە دایبییەکی لەپێ دەکرد، 
ناوە ناوە دایبییەکی دادەکەنی!' 
هەندێک دەڵێن:
' نا، ئەو ڕۆژە
بە شەرابی زەماوەندی بە شوودانی کەرکووک مەست بوو'. 
هەندێ دەڵێن:
' لە بانکێکا پارەی دەژمارد، 
لەبەر چاوی ڕژدی ئەغیار
 سڵ و سرک و لەسەرهەست بوو'. 
منیش دەڵێم:
' کەس نەیزانی
یاسای سەروەر زگی دەچوو،
 لە ئاودەست بوو!'