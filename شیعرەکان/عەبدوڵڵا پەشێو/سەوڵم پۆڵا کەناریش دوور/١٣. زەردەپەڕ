شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: زەردەپەڕ
لەبارەی شیعر: ٢٠٠٦-كوردستان - لاپەڕەی ٤٢،٤٣ - نووسین: ناشناس - سەرچاوە: https: //t. me/abdulla_pashew

زەردەپەڕی ئێوارەیە. 
بای شاپەڕی نەورەسێکی ئەفسانەیی
گۆلی ئاسۆی لەراندووە. 
تافتەیەکی ڕەنگ هەناری
لووتکەکانی نەخشاندووە. 
هزرۆکەیەک دێ بە دڵدا: 
ئەتۆ بڵێی، 
لە هەڕەتی داخزانا، 
خۆر خلیسکی نەبردبێ؟ 
ئەتۆ بڵێی
تیشە شاخە نووکتیژەکان
برینداریان نەکردبێ؟ !