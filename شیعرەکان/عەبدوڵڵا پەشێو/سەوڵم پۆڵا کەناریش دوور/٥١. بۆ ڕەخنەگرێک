شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: بۆ ڕەخنەگرێک
لەبارەی شیعر: ٢٥⁄١١⁄٢٠١١ - ھێلسنکی - لاپەڕەی ١٤٦,١٤٧,١٤٨ - نووسین: خالید قادری

لەم و لەوت زۆر پرسیوە، 
ئەم ئازادییەم لە کوێ بوو! 
تۆ مەراقتە لەوە بگەی، 
زمانێکی ڕووت و بێکەس، 
گەڵاگۆشتێک... 
نەرم و نیان، بێ فریاڕەس، 
چۆن تا ئێستا
پەردەی کۆشکی فیرعەونانی ھەڵدڕیوە؛ 
چۆن، بێپەروا، 
بە تەلبەند و دڕکەڵانی سنووراندا تێپەڕیوە؛ 
کام تەخت و تاج بۆی پشتەکە، 
کام گیرفان ناوکی بڕیوە! 
***
مەراق مەخۆ! 
با پێت بڵێم: 
کە من ھەردەم 
قاسەی لاتیم پڕاوپڕ بێ، 
کە من کۆشک و باڵەخانەی بێلانەییم 
ھەوربڕ بێ، 
کە ھەمیشە، 
چوار وەرزی ساڵ، 
ھەر ئاودار و بزمارکوت بن
ھێشووەکانی ڕەزی خەمم -
چۆن ئازادی ڕووم تێ ناکا، 
نایێ و نابێ بە ھاودەمم؟ !