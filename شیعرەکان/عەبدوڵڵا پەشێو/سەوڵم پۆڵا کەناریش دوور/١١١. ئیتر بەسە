شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: ئیتر بەسە
لەبارەی شیعر: مارتی٢٠١٨-هێلسنکی - لاپەڕەی٢٦٧,٢٦٨,٢٦٩,٢٧٠ - نووسین: خالید قادری

نەخێر، کەرکووک (قودس) نییە، 
تا سەدان ساڵ
جەرگەی شەڕی
نەوەی چەندین پێغەمبەر بێ. 
'دڵ' یش نییە [١] 
تا ڕۆژناڕۆژ، وەک شەرەفتان، 
سەکتە لێی دات و پەنچەر بێ. 
هەر مەشخەڵێک
لە هەناوی کەرکووکەوە بازرە بکا
تیشکی هەنیەی پۆلێک موغی دەوری گڕە. 
چیای حەمرینش، 
هەر بستێکی
لانەی 'ڕیشە' و 'لەیلا' یەکی بەرزەفڕە [٢] 
وەک دەورانی پێش تۆفانی شمشێر و تیر، 
هەر بەسامە، مەند و کڕە. 
لەسەر زەوی تەختی بکەن، 
لەبن زەوی هاوڕەگی بەمۆ ئەزمەڕە. 

***
ئیتر بەسە، 
تەرەسێنە ئیتر بەسە! 
مەودای نێوان
ئەم هەرەس ئەو هەرەستان پڕ هەرەسە. 

ئیتر بەسە، 
فسخواردنتان بۆتە گاڵتە، 
هەڵاتن و تەقوەڕەوتان
شاپشاپێن و سێجڕتییە، بۆ هەوەسە! 

ئیتر بەسە
کارخانەچی و سالۆسینە، ئیتر بەسە، 
چیدی کەرکووک گاز و نەوت و بۆڕی نییە، 
سەرقەتارە، ڕچەشکێنە، فریاڕەسە. 

ئیتر بەسە، 
کوردپسێن و
کەرخەسێن و
دەییووسینە، 
ئیتر بەسە! 
هەر گردێکی کەرکووکی من
بەردەڕەشی کەعبەیکی موقەددەسە. 
ئیتر بەسە! 

١. قودس و دڵ: تەماشای تێبینیی لاپەڕەی١٧٩ی ئەم دیوانە بکە. 
٢. ڕیشە و لەیلا: هەر دوو شەهید مامەڕیشە و لەیلا قاسم