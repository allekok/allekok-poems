شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: گیانێکی ڕووت
لەبارەی شیعر: ٢٠٠٨/٤/١٦ - هێلسنكی - لاپەڕەی ٦٠،٦١،٦٢،٦٣ - نووسین: خالید قادری

ئەمشەو وەک هیچ شەوێک نییە. 
تەنیاییی وا
کێ دەتوانێ لێی حاڵی بێ؟ ! 
مەگەر چڵەبەیبوونێکی تەنیای بەربا، 
قومرییەکی شاباڵشکاو، 
توتکەیەکی دایکمردە، 
یا پەیڤێکی ئەودیو شوورەی دەمی داخراو! 
*

چاوەڕێت بووم، 
وامزانی دێی! 
هێشتا زوو بوو
کە سروشتم دەستەمۆ کرد: 
هەر چوار وەرزم وەگیر هێنان، 
کوێچکەکانم چەشنی بیستن، 
زمانیانم فێری گۆ کرد -
بە شەوبۆم گوت، 
ڕابێ و هەوا بۆنڕشێن کا. 
بە هێرۆم گوت، 
نەخشینترین کراسی خۆی بکاتە بەر، 
هەڵکوتێنە
سەر دوا قەڵای سەرما و سەقەر. 
هەر لە ماوەی
یەک ترووکەی پێڵووی چاودا
بە ناو شارا
ڕووبارێکم لە زیو تاودا، 
لاشەقام و ڕێگەکانم
بە دار لیمۆ و نارنج خەمڵاند... 
کە تاریکیش هەناسەی دا
گۆلمم پڕ کرد لە ئەستێرە و
بە ئاسماندا هەڵم پڕژاند! 
*
ئەمشەو وەک هیچ شەوێک نییە، 
عەرشی شیعر، 
بە مرواری و یاقووتییەوە، 
قاسەی تەمەن، 
بە ئەڵماس و زمڕووتییەوە، 
بە کۆشێکی گەرم دەدەم سەری پێ کەم. 
بەری دەستێک ڕادەمووسم، 
ببێتە پەنا، ڕووی تێ کەم. 
ئەمشەو وەک هیچ شەوێک نییە!