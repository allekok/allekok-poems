شاعیر: عەبدوڵڵا پەشێو
کتێب: سەوڵم پۆڵا کەناریش دوور
سەرناو: شاعیر و ئاسمان
لەبارەی شیعر: ٢٠١٤/١٤/٢٧ - هێلسنکی - لاپەڕەی ٢٢٣,٢٢٤,٢٢٥,٢٢٦,٢٢٧,٢٢٨,٢٢٩ - نووسین: خالید قادری

دەنگێک هات لە ئاسمانەوە، 
شریخاندی دەنگدانەوە. 

'هەڵسەن لە خەوە، گەلۆ، وەرن، 
زەوی و سامان هەمووی بەرن. 

برابەش بن، مرۆی ڕەند بن، 
لە خێروبێر بەهەرەمەند بن. '

*
حەشەمات هات لە گشت لاوە، 
لافاوی نووحە و هەڵساوە! 

ئەمیان زەوی بە پیت و فەڕ، 
ئەویان شوێنی باش بۆ لەوەڕ، 

ئەم ڕەزێکی برد، ئەو باخێ، 
ئەم جەنگەڵێ، ئەو وڵاخێ... 

گەورە بچووکی سەرکوت کرد، 
سمێڵ کزی و بسکی مت کرد. 

ئەوەی هەبوو، پێدا پێدا، 
زەبربەدەست گەسکیان لێدا. 
***

درەنگانێ شاعیرێک هات، 
بزگوڕ [١] لەبەر، بنێس و مات، 

دیتی ستەم ڕەگ دەردەکا، 
ماسوولکە حوکمی سەر دەکا

دیمەنەکە هێند کاری بوو
دنیای لەبەر چاو تاری بوو، 

ئیتر گڕی سەرەڕۆیی
سەرتاسەری گرت و ڕۆیی
***

لەودیو مۆڵگەی هەورانەوە
هاتن دەنگ و دەنگدانەوە: 

'ئەی شاعیری یاخی کڵۆڵ، 
تاکەی تووڕەیی و بوڵەبۆڵ؟ 

سووچی خۆتە بێ دەسکەوەتی
بۆ تا زوو بوو دەرنەکەوتی؟ ! 

بۆ بەو هەموو سوێ و دەردەوە
بیرت لە خۆت نەکردوە؟ ! 

ئیستاش مادام و چاوتێری
هێندە مێرخاس و جوامێری

مادام شیدای ڕیی هونەری، 
ترکەدنیا و دادپەروەری، 

بڕیارم دا خەڵاتت کەم، 
بێ کێشە و شاتەشاتت کەم: 

ئەستێرە و مانگ، هەور و هەوا، 
گشتیان بۆ تۆ دەبنە نەوا، 

قید و گۆچان واژۆ دەکەم، 
لەسەر تۆیان تاپۆ دەکەم

بەیەک داڵغە، یەک شەقەی باڵ، 
ببڕە ڕێگەی هەزاران ساڵ، 

چیت داوە لە زەویی وێران، 
بێ خۆت بڕۆ ناو ئەستێران! '

* ئەم هۆنراوەیە، وەرگێڕان نییە، بەڵام کرۆک و بیرۆکەی خزمایەتی لەگەڵ' دابەشکردنی گۆی زەوی' ی شاعیری ئاڵمان شیللەر(١٧٥٩-١٨٠٥)هەیە: 
'die teilung der erde'

فەرهەنگۆک: 
١. بزگوڕ: جل و جینکوڕ، پاتاڵ، سیپاڵ، ڕینگۆڵ، تیتۆڵ