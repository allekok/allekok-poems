شاعیر: عەبدوڵڵا پەشێو
کتێب: دیوانی براکوژی
سەرناو: تاوان
لەبارەی شیعر: نووسین: ناشناس - سەرچاوە: https: //t. me/abdulla_pashew

تاوان دیارە؛ 
نێرکی ملی هی بەراز ئەستوورترە
مانگایەکە بە ئاشکرا دەبۆڕێنێ
گورگەبۆری ئەنادۆلە
مانگ ببینێ یا نەبینێ
کەڵبەی دیارە و دەلوورێنێ. 

تاوان دیارە؛ 
ڕووی لە شام بێ
کەوڵی شێری لەبەردایە
نەعرەی عورووبە لێدەدا و دەگرمێنێ
ڕووی لە قوم بێ
زولفەققاری عەلی پێیە و
سەری یەزید دەپەڕێنێ. 

تاوان دیاره؛ 
وەک دووپشکی کەلاوەکانی گەرمەسێر
قەفی کلکی لەسەر پشتە
وەکوو کۆبرا
لەسەر پاشەڵ ڕادەوەستێ، 
گینگل دەدا و دەفیشکێنێ. 
وەک مارسیدیسی فایلداران
هاشەی دێت و
ترافیکی سووری شاران دەبەزێنێ. 
وەک هۆڕنی لاندکرۆزەری سەردزەکان، 
خەو لە چاوی عومەر خاوەر دەتارێنێ. 

تاوان دیارە و من دەیبینم؛ 
وەک شۆفەلی ئاودیوکراو، 
وەک شیشی پەنجەرەی دزراو، 
وەک کەرکووکی بە قەنارەی حەویجەوە دالەقێنراو، 
من دەیبینم! 

تاوان دیارە
وا بۆنی دێ
وەکوو وێسکی شەوی بەغدا و
هەزار و یەک موفاوەزات، 
وەک خۆراکی گەندی یوئێن، 
وەکوو زارکی هەڵزڕاوی
هەمبانەی باوبژی بەڵێن. 

تاوان دیارە؛ 
پەڕۆیەکی بێنوێژە
لە سنووری باجستان و بەرتیلستان
فڕکە دەکا و دەشنێتەوە. 
وەکوو قرشە هارەکانی دەریای ئیجە، 
هەر بە دەوری خوێنی کوردا دەخولێتەوە. 

هێشتا بەس نییە؟ ! 
بۆ خاتری چاویان
کتێبە سوورەی ماوم ئەزبەر کرد. 
لێنینم کردە کوێخای جڕتاوە... 
شینی حەسەن و حوسێنم گێڕا
چەندان زوحاکم لێ بوون بە کاوە
بۆ خاتری چاویان
چل ساڵی خشتە هەر وام بەڕێوە
هەر دێموکراسی بۆ بەغدا دەبەم
هەر ئۆتۆنۆمیش دێنم لەوێوە... 

چ ما نەیکەم؟ ! 
پێیان گوتم: 
شین بە! ، شین بووم
پان بە! ، پان بووم
خڕ بە، خڕ بووم
خاو بە، خاو بووم
دڕ بە، دڕ بووم
بقیڕێنە، قیڕڕڕڕڕڕڕ... قیڕاندم
کڕ بە، کڕ بووم! 

هێشتا بەس نییە! ؟ 
ئەم نمایشە هێڵنجاوەرە کۆتایی نەهات؟ 
شەڕەزڕتانێی هابیل و قابیل هەر نەبڕایەوە؟ 
پەردەی وەهمکرد لەسەر عەورەتیان
تڵیشی نەبرد؟ هەڵنەدرایەوە؟ 

گوێتان لێیە؟ ! 
کرچوهۆڕی گازەرام دێ! 
تا کەی پشتم، 
گۆڕەپانی قارەمان و قەیتەران بێ؟ 

لە کۆزەوە مڕەی گورگ و مڵچەی خوێن دێ، 
هەتا کەنگێ
گوێم لە زرمەی شەڕەقۆچی دوو بەران بێ؟ 
لەبەر ئاوێنە سەیری خۆم دەکەم؛ 
چ دەعبایەکی سەیر و سەمەرەم! 
پەرکەم دەمگرێ
کاتێ دەبینم یەکتر ڕاو دەنێن
ئەندامەکانی جەستەی سەراپا وێران و نغرۆم. 
هێڵنجم دێتێ
کە چاو دەبڕمە گڵۆڵە کرمی، 
زارکی برینی گیان و جەستەی خۆم

چ دەعبایەکی سەیر و سەمەرەم! 
ئەستۆم نایەوێ سەرم ڕاگرێ
خوێنم دەمەیێ، تا فڕکە نەکا بەرەو پەلوپۆم
گلێنەی چاوم تف لەیەک دەکەن. 
لەیەک نەبانن ڕەفیسک و ئەژنۆم. 

ئەم نمایشە هێڵنجاوەرە کۆتایی نەهات؟ 
شەڕەزڕتانێی هابیل و قابیل هەر نەبڕایەوە؟ 
نەخێر، ئەمجارە
ئاوێنەی کووڕی جادووگەرەکان
ورد و خاش دەکەم. 
لە بن قورسایی خەوی سەدەکان
پشت هەڵدێنمەوە. 
لەبەر ئاوێنەی باڵانمای یاد
قیت دەوەستم و
لە پەنجەی پێوە هەتا تەوقی سەر
خۆم دەخوێنمەوە. 

چما نابینن؟ 
هەسپی بەلەسەم بە تالووکەیە
باڵی لێم دەوێ. 
شەو تا بەیانی
ناڵی زرمەی دێ و چەخماخە دەدا، 
نە من دەسرەوم، نە ئەو دەسرەوێ. 
وا دەچمە سەر زین، ڕکێف لێدەدەم
کفن و کاژی خۆم تووڕ فڕێدەدەم
قەڵەمم هەسپە، سەرم شەیپوورە! 
بەسە! من جاڕی چاخی نوێ دەدەم. 

١٩٩٥/١/١ مۆسکۆ