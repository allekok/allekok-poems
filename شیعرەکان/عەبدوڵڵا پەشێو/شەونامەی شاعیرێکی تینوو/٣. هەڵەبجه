شاعیر: عەبدوڵڵا پەشێو
کتێب: شەونامەی شاعیرێکی تینوو
سەرناو: هەڵەبجه
لەبارەی شیعر: نووسین: ناشناس - سەرچاوە: https: //t. me/abdulla_pashew

(١)
پێم سەیر نییە، گەر لێرە و لەوێ
چاوم بە هەندێک بنیادەم کەوێ، 
لەباتی ددان کەڵبەیان هەبێ
لەباتی نینۆک ڕنۆکیان هەبێ. 
ئەوەی پێم سەیرە، 
وەک موعجیزەی خوا
هەڵەبجەخنکێن
دوو چاوی هەبێ و بە دوو پێ بڕوا! 

(١٩٨٩/٤/١٤ - تەرابلوس)

(٢)
لە سوێی هەزاران
زیڕە و چریکەی لە هەوکا قەتیس، 
لە سوێی هەزاران
پرسی باڵگرتوو بەرەو عەرشی خوا، 
کە دادوەرین و خنکان لە ڕێدا
شەو و ڕۆژ ئۆقرەم لێ هەڵگیراوە، 
سوکناییم نایێ، چ بە بێداری، چ لەناو جێدا، 
دەپرسم، دەڵێم، لەعنەت لە کێ کەم: 
شەیتان یا ئەوەی فیکەکەی لێدا؟ 

(١٩٩٣/٩/١٨ - مۆسکۆ)