شاعیر: عەبدوڵڵا پەشێو
کتێب: شەونامەی شاعیرێکی تینوو
سەرناو: لە دەستم دێ
لەبارەی شیعر: (١٩٧٠/١/٢١ - کوردستان) - نووسین: ناشناس - سەرچاوە: https: //t. me/abdulla_pashew

(لە ساتێکدا کە مرۆڤ دەبێتە چەپکێک دەماری تووڕە، هۆنراوەیەکی وا لە دایک دەبێ. )

لە دەستم دێ
کاتژمێری کامەرانیت بوەستێنم
لە دەستم دێ
ئەڵقەی پەنجەت پێ فڕێ دەم، 
نامەی بەختت بسووتێنم

لە دەستم دێ
هەموو شتێک ئاشکرا کەم
کام شەوت گەش و ڕووناکە، 
ئەو شەوی پف لە چرا کەم

لە دەستم دێ، بە دوو وشە
دڵی زاوای نووستووت ڕەش کەم، 
لە خۆشاوی شەوی پەردەتان بێبەش کەم

نامەکانت یەک یەک ماون
دیارییە سادەکانت یەک یەک ماون
چاویان شۆڕە، 
دەست لەسەر سنگ بۆم وەستاون
لە تاوی ئەو کارەساتەم
ئارەقەی شەرم دەتکێنن
مۆری حەزێکی ئاگرین
بە ناو چاوتەوە دەلکێنن
* * *
تاڵێکی پرچت نەماوە 
تێرتێر بۆنم نەکردبێ
جێی دەرزییەک
لە سنگی برسیت نەماوە
پەنجەم پەی پێ نەبردبێ

گەواهی دەدەن لەسەرت
دارتێلەکانی سەر شەقام
گەواهی دەدەن ئەوانەی
نامەی تۆیان بۆ دەهێنام

بەڵێ، گیانە! 
گەر بمەوێ
کاتژمێری کامەرانیت بوستێنم
گەر بمەوێ
ئەڵقەی پەنجەت پێ فڕێ دەم، 
نامەی بەختت بسووتێنم
بەڵگەم پێیە، 
هەزار بەڵگەی ئاشکرا و ڕوون

بەڵگەی چوار ساڵ پێکەوەبوون
بەڵام... چبکەم! 
خۆشەویستیت، نەهەنگێکە
خوێنی هەڵچووم دەخواتەوە
خۆشەویستیت، ڕووبارێکە
قینی ڕەشم دەشواتەوە!