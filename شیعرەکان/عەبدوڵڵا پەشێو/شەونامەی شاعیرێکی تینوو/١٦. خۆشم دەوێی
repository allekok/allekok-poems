شاعیر: عەبدوڵڵا پەشێو
کتێب: شەونامەی شاعیرێکی تینوو
سەرناو: خۆشم دەوێی
لەبارەی شیعر: (١٩٧١/١/٧ - کوردستان) - نووسین: ناشناس - سەرچاوە: https: //t. me/abdulla_pashew

خاتوونەکەم! 
بیستووتە ئاسمان چەند دوورە؟ 
من بارتەقای دووریی ئاسمان خۆشم دەوێی! 
بیستووتە دەریا چەند قووڵە؟ 
بەقەد قووڵیی گشت دەریاکان خۆشم دەوێی! 

گیانەکەم تۆ نووسراوێکی
دێڕت بەقەد تاڵی پەرچەم
من چوار ساڵە دەتخوێنمەوە 
چەند باڵی بیرم لێک دەدەم
نە تێر دەبم، 
نە تێت دەگەم! 

زۆر دەترسێم لەناو دێڕی شیعرەکانما 
شار بتناسێ، 
کامیرەی چاوی مەرگەوەڕ
وێنەت بگرێ و هەڵیواسێ 
زۆر دەترسم گەر بتناسن
پەنجەکانم هەڵوەرێنن
شابسکی تۆش بسووتێنن! 

بەڵام هێشتا من دەربەست نیم
هەرچیم دیوە
هەرچیم بۆ چاوت نووسیوە
نایشارمەوە، 
تا چۆک بدا لە دەروونتا دێوی گومان
تا گەورە و بچووک بزانن
خۆشم دەوێی 
خۆشم دەوێی 
سەد بارتەقای دووریی ئاسمان!