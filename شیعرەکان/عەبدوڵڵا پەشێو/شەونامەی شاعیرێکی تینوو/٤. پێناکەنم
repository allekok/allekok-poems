شاعیر: عەبدوڵڵا پەشێو
کتێب: شەونامەی شاعیرێکی تینوو
سەرناو: پێناکەنم
لەبارەی شیعر: (١٩٦٩ - کوردستان) - نووسین: ناشناس - سەرچاوە: https: //t. me/abdulla_pashew

پێناکەنم
تا ئەو ڕۆژەی هەژارەکان
مامزی خەندە ڕاو دەکەن
بۆ لێوی لادێ و شارەکان. 
کە ئەوەم دی
ئەوسا منیش وەکوو ئەوان
وەکوو شنەی گوڵەگەنم؛ 
وەکوو ئارەقەی ناوچەوان
لە ناخەوە پێدەکەنم... .

پێناکەنم
پێکەنینم هەرگیز نایێ
تا بە چاوی خۆم نەبینم
لە هەر لایێ
لافاوی ئاگرپژێنی چەوساوەکان، 
ڕاستبوونەوە و یاخیبوونی
دیل و ئەژنۆچەماوەکان؛ 
دەپچڕێنێ کۆت و زنجیر
ڕادەماڵێ
گەنجینەی خواپێداوەکان! 

کە ئەوەم دی
ئەوسا منیش، گەرم؛ بەتاو
بەستە دەڵێم. 
پێدەکەنم
لەدیار کۆت و بەندی شکاو...