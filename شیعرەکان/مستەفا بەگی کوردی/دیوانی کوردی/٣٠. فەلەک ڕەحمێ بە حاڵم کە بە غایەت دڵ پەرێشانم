شاعیر: مستەفا بەگی کوردی
کتێب: دیوانی کوردی
سەرناو: فەلەک ڕەحمێ بە حاڵم کە بە غایەت دڵ پەرێشانم

فەلەک! ڕەحمێ بە حاڵم کە بە غایەت دڵ پەرێشانم
ڕەهەندەی زێد و مەسکەن، دوور لە یار و قەوم و خێشانم

دەڵێن میهمان پەزیر و دڵنەواز و خاوەن ئیکرامی
دەسا بۆ کەیتە؟ وا من بێنەوا و دەروێش و میهمانم

عەزیز و خۆشەویستی کوللی عالەم بووم ئەمێستاکە
غەریب و بێکەس و تەنهانشینی کونجی ئەحزانم

چ میننەت گەر نەوازشت و تەعاروف کەی لەگەڵ مونعیم؟ 
بە من فەڕزە کە ڕووت و موستەحەققی خێر و ئیحسانم

لەبەر جەور و جەفای یاران نییە ناڵە و فوغانی من
هیلاکی لەوم و تەعنەی ناکەس و خەندەی ڕەقیبانم

ئەگەر بێت و بە ناحەق خۆت بکەی پەنهان وەکوو یۆسف
وەریدی عیشق و ڕیشی توهمەت و چاکی گریبانم

ئەگەر کوردی دەپرسن مەزهەب و پیری تەریقی من! 
عەلی مەولامە، قادر پیرمە، مەحموودە سوڵتانم