شاعیر: مستەفا بەگی کوردی
کتێب: دیوانی کوردی
سەرناو: کوێر بووە هەر وەکوو یەعقووب بە خودا دیدە لە بۆت

کوێر بووە هەر وەکوو یەعقووب بە خودا دیدە لە بۆت
سا بنێرە وەکوو یۆسف بە شفای دیدە لە بۆت

دڵ کە جێی خۆت بوو بە ئاوری غەمی هیجرت سووتاند
بۆچ بە دەست خۆت دەخەی ئەم ئاورە ناو مەنزڵی خۆت؟

دڵ لە دەس تورکی دوو چاوت چ دەبوو حاڵی ئەگەر
نەبوایە لە سەری تیری موژەت، تیغی برۆت؟

بەرگی ڕووتی بە هەزار خەرقەیی شاهی نادەم
چونکە مەحبووبە بە ناز پێم دەڵێی گاهێ (مچە ڕووت)

من کوتم کوژتمت ئەو سەبر بە بێدەنگی کوتی
کۆنە کرمانج! ئەمە ساڵێکە بەڵەد بووم لە درۆت

شەمعی مەیخانە فتیلەی نەبوو تا دوێنێ، شوکور
شێخی خۆمان بە شەڕاب دەڵقی گەدایی دەفرۆت

کە ڕەقیب دی من و یار پێکەوە نیشتووین، لە ڕقان
وەک سەگێ پەت بکرۆژێ، دەم و لێوی دەکرۆت

دڵی کوردی کە گرفتاری جبەی قرمزییە، بۆچ
دەکەن مەنعی بە خوێنی دڵ ئەگەر بەرگی دەشۆت!