شاعیر: مستەفا بەگی کوردی
کتێب: دیوانی کوردی
سەرناو: ناسحی موشفیق و وەی واعیزی ئاشوفتە دڵان

ناسحی موشفیق و وەی واعیزی ئاشوفتە دڵان! 
شاویری حائیر و وەی مودبیری ئەمری خەجڵان! 

چارەیی عیللەتی حیرمان و دەوای مەئیووسی! 
مۆمیای شەربەتی سەودا سەر و ڕەنجیدەتان! 

بەقیە دووزی جگەری لەت لەتی شمشێری جەفا
مەرهەمی سینەیی مەجرووحی سەنانی هیجران

وا ڕەگی عیللەتی بێچارەیی وەک من خەستە
بێ نزارەی ڕوح و بێ تەجروبەیی نەبز و زەبان

زاهیرەن دەجلەیی لوتف و کەرەمت هاتەوە جۆش
بۆیە ڕەشحەی قەڵەمت جارییە بۆ تەشنەلەبان

نامەیێکت بە کەرەم کردبووە زیبی تەحریر
بۆ نەجاتی دڵ و ئارامی تەن و ڕاحەتی گیان

مونشەریح بوو کە ئەگەر تۆ هەتە دەعیەی مەردی
قەت مەبە تالبی سیمین بەدەن و ماه ڕووخان

گوێ لەمن بگرە دەمێ ناسیحی پڕ لوتف و کەرەم
تا عەیان کەم بە تۆ ئەم دەردە، چ زاهیر، چ عەیان

ئەوی ڕووی داوە لەمن کاری دڵی بەدبەختە
وا منی کردووە بۆ تیری مەلامەت بە نیشان

بێ دڵ و گوێ و نەسیحەت نەگر و سەرکەش و ڕەند
سپڵە و هەرزە و ئەوباشی بەدئەتوار و نەزان

تا لە لای من بوو لە مەنعی نەدەبووم قەت غافڵ
گەه بە لۆمە و هەڕەشە، گا بە دەخیل و ئامان

کە ئەویش زانی ئەمن ئەومە لەسەر مەنعی ئەوی
ناعیلاج ئاخری کردی لە منیش عەتفی عینان

ساڵە وەختێکی بووە ئێستە بە مەحکوومی کەسێ
فاریفول باڵە لە تەعنەی من و لۆمەی دیگەران

ئەوە سەر مەنشەئی ئیفساد و ئەمن بەدناوم
ئەوە موستەوجب و من کەوتمە زەجر و لێدان

گەر بەدەستم دەکەوێ شەرت بێ لەپێش چاوی تۆ
جاڕس و موفتەزەحی کەم وەکوو کوردی لە جیهان