شاعیر: مستەفا بەگی کوردی
کتێب: دیوانی کوردی
سەرناو: لە غەم شاری دەروون مەعموورە ئەمشەو

لە غەم شاری دەروون مەعموورە ئەمشەو
بناغەی مڵکی دڵ خاپوورە ئەمشەو

ڕەوانسەر! بۆ لە زیددی من فەڕەنگی
لەبەر دەرگای ڕەقیب مەسروورە ئەمشەو؟ 

ئەمن فەرهاد و شاهید بێستوونە
ئەتۆ شیرین، شەماڵ شاپوورە ئەمشەو

لە وەسڵت مەنزڵی دوور کەوتەوە دڵ
دووسەد مەنزڵ لە شادی دوورە ئەمشەو

برا گیان گیان و تۆ گیان ئەلوەدایە
هەوای کۆی تۆ دیگەر مەستوورە ئەمشەو

بە موژدەی وەسڵی تۆ دڵ شاد بێ حەقیە
کە هەر وەک حاکمی مەغدوورە ئەمشەو

لەمن ناپرسێ ئەغیار ئەی چ گەوجە؟ 
بە وەسفی لوتفی تۆ مەغروورە ئەمشەو

لە ناو ئەشک و لە ڕووتەی چاو شەهێنم
دڵ ئاهوو وار و چاو بێ نوورە ئەمشەو

لە سوبحی جەژن و شوﺑهەی مانگەشەو ئاخ؟ 
لە بەختی من دەڵێی دەیجوورە ئەمشەو

بە حازر باشی فەوجی غوسسە و ناڵە
وەکوو زیلەی ئەوەڵ شەیپوورە ئەمشەو

لە ناڵین مەنعی کوردی مەحزی کوفرە
فەقیر و ناخۆش و مەغدوورە ئەمشەو