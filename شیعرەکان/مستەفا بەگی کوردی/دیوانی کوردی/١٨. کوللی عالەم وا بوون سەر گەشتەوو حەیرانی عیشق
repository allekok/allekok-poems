شاعیر: مستەفا بەگی کوردی
کتێب: دیوانی کوردی
سەرناو: کوللی عالەم وا بوون سەر گەشتەوو حەیرانی عیشق

کوللی عالەم وا بوون سەر گەشتەوو حەیرانی عیشق
هیچ کەسێ نازانێ ئەحواڵی سەر و سامانی عیشق

بادە پەیمانانی ئیدراک و کەماڵی عارفان
لەنگ و عاجز بوون لە ڕێ تەی کردنی مەیدانی عیشق

گەرچی غەوواسانی فیکرەت غەوتەوەر بوون موددەتێ
قەت نەبوون واقف لە قەعری بەحری بێ پایانی عیشق

سامری و سەحبان و جاڕوڵڵاوو لوقمان و سەتیح
موخبیری کوللی عولوومێ بوون و سەرگەردانی عیشق

حافز و سەعدی و نیزامی و قەیس و جامی و دەهلەوی
فەیزخاه و مەعریفەت جۆ بوون لە شاگردانی عیشق

خوسرەو و مەحموود و فەرهاد هەر سێ شا و شازادە بوون
ئاخری بووشن بە بەندە و چاکەیی سوڵتانی عیشق

شەمس و مەولانا و مەنسوور کەی بە سڕ مەحرەم دەبوون؟
تا نەیانخواردایە ڕێزەنانی سفرەی خانی عیشق

زاهیدا! خوێندووتە تەفسیری لِکلِّ وَجْهَة
قەت مەدە تەعنە لە مەستی و بێخودی ڕەندانی عیشق

مولتەجی نابم بە کەس کوردی لە دونیا و ئاخیرەت
ڕۆژی دیوانی خودا دەستی من و دامانی عیشق