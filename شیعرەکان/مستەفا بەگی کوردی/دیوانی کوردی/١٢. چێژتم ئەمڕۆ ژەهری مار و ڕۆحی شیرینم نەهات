شاعیر: مستەفا بەگی کوردی
کتێب: دیوانی کوردی
سەرناو: چێژتم ئەمڕۆ ژەهری مار و ڕۆحی شیرینم نەهات

چێژتم ئەمڕۆ ژەهری مار و ڕۆحی شیرینم نەهات
زامی کۆنەم هاتە ژان و مەرهەمی برینم نەهات

من خەمم خوارد و خەمیش خوێنی جگەرمی خواردەوە
بۆیە گریام چەند بەچەند، فرمێسکی خوێنینم نەهات

غەم سەری لێدام و یاریش قەت سەرێکی لێ نەدام
سەبر و هۆشم ڕۆییوە، غارەتگەری دینم نەهات

دڵ دەسووتێ چین بە چین دەشکێتە سەر یەک وەک فەنەر
خاوەنی ڕووی ئاتەشین و زولفی چین چینم نەهات

دیدە وەک هەوری بەهاران خوێن دەبارێنێ و سەدای
پێکەنینی غونچەیی نەو سەبزە پەرژینم نەهات

گۆی سەرم چەوگانی میحنەت دایە بەر خۆی ڕای فڕاند
وای عەجەب، بۆ شاسواری خانەیی زینم نەهات؟ 

کەوتمە وەختی مردن و غەم خستمیە حاڵی غەڕغەڕە
کوردی بێ کەس خۆم لە هیچ لایێ سەدای شینم نەهات