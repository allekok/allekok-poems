شاعیر: مستەفا بەگی کوردی
کتێب: دیوانی کوردی
سەرناو: مەگەر ناڵینی من هاتۆتە گۆشی

مەگەر ناڵینی من هاتۆتە گۆشی
کەوا کردوویە تەرکی سورخ پۆشی؟ 

خەڵاتی دڵبەری و شۆخی کە دەدرا
لە پاش یۆسف موزەییەن بوو بە دۆشی

بەهاری گوڵشەن و حوسن و جەماڵە
بە سوخمەی سەوز و دۆشی بادەنۆشی

فەلەک تۆش عاشقی وەک من، کە ئەمشەو
خەریکی ناڵە و گریە و خرۆشی

مەدە وەعزم لە تۆبەی عیشقی، زاهید! 
ئەگەر ساحەب کەماڵ و عەقڵ و هۆشی

لە من بەدتر دەبی زاهید! ئەگەر تۆش
شەڕابی دەستی مەحبووبەی بنۆشی

غەرەز بۆ فەوتی کوردی بوو کە فەوتا
ئیتر بۆ کێیە ناز و خۆفرۆشی؟