شاعیر: مەولەوی تاوەگۆزی
کتێب: دیوانی مەولەوی
سەرناو: ئیمشەو هەم خەمان

ئیمشەو هەم خەمان وەنەم سەرداوە
سەر تا پای تەنم ئایر وەرداوە

جەستەی زەعیفم، ئیستیخوانی ڕێش
هەر ئازای ڕێشم مەگریا پەی وێش

گۆشت و پۆستەکەم نەفت پێدا ڕژیا
مەغز و ئیستیخوان وە هەمدا پژیا

کەس نەبی ئاوێش بکەرۆ سەردا
بڵێسەش بەرز بی وە هەر تەرەفدا

زاهیرەن دڵم هەم کۆسش کەفتەن
داخۆم جە دۆسان هەم کێ دوور کەفتەن؟ 

جە تاوی ئایر تەنوورەی دەروون
دیسان سەرواز کەرد زوخاو چەنی هوون

ساقی باوەرە ئەو مەی دوو ساڵە
پێمدەر یەک جامێ حاڵم بەد حاڵە

موغەننی ! کۆککەر سازانت وە هەم
سەمتوورێ، تارێ، وە هەم کەرە جەم

نەیچی! سا لێدەر، قەزات وە ماڵم
دەمێ دەر جە نەی، دەروون زوخاڵم

هۆشێکەر هامفەرد! سازان بسازە
باڵات وەکاڵای خەمان بوورازە

باوەرە بسات تەمام تەیار کە
شەوخەفتەنی شووم بە ژاری مار کە

قەزای پەنجەکەت دەک لە من کەفێ
خەیلێ عاجزم، سا لێدەر دەفێ

باوەرە کوورەی دڵ نە جەهد و جەخت
ڕووی تەوبیخ وەلای مەعدوومیی بەدبەخت