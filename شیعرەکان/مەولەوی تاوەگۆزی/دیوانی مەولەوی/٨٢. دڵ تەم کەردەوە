شاعیر: مەولەوی تاوەگۆزی
کتێب: دیوانی مەولەوی
سەرناو: دڵ تەم کەردەوە

دڵ تەم کەردەوە گرتەوە کاوان
دیسان دووی نامەی تۆش وەلا یاوان

مەزموون: هەوای مەرگ، زامداری تیرت
پەنهانی قاتیل، دەوا و تەدبیرت

لاڵ بوون پەی مەینەت جەستەی خەستەکەت
بمروون پەرێ زام جێ نەڕەستەکەت

من و تۆ بەڵاو زاممان ئاوەردەن
نە چەشمەی حەیات ئاومان وەردەن

خەیاڵی خامەن ئینە تۆ کەردەن
پەیما نمەبۆ جیایی وە مەردەن

ها چەند هەوات دا وە گێجی بێپەی
بمری و بناڵی گیان تەسلیم نەکەی

تازە وارگەی عەشق مەنزڵ کەردەنی
هەوەسیای هاژەی باڵی دەردەنی

خوسووس بەو جەستەی خەستەی مەهجووری
کەفتەنی نە پێچ ڕای دوەی دووری

هۆشت نە تۆی کاخ دەماخ فیرارەن
وەرنە چ خێرەن قاتیل دیارەن

کێ بۆ چون خەدەنگ ناز هەوا دەرۆ
هەریەند بزانی جەوپەڕ بویەرۆ؟ 

کێ بۆ بەو جەمین نەزاکەت چون گوڵ
خەیمەش هوربدا نە پای دەشتی دڵ؟ 

کێ بۆ پێکۆ دڵ زامی نەسرەفتەش
یەکێو کوشتەش ئێد ئەو زەمین کەفتەش؟ 

ئەر ڕستگاریت جەو دەرد ئومێدەن
دەوای خەلاسی و تەدبیرت ئێدەن

مەبۆ وەختی سەخت زامان ئاوەردەت
ڕەما و پەلەپەل هەردەو هەرد کەردەت

پەی چێش تا ئیسە لێت مەعلووم نییەن
سەیاد جە واکوژ درێغش نییەن

بەڵام یە ڕەویەی ئیبتیدای مەشقەن
خیلافی شێوەی تاویای عەشقەن

دەخیل سەر سەخت بەر هەر بکەر بازی
نازی دڵ سەرد بۆ جە تیرئەندازی

نە دڵەی پڕ زەوق کۆنە نەچیردا
های لەزەت دارۆ تیر وە شۆن تیردا