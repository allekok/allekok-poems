شاعیر: مەولەوی تاوەگۆزی
کتێب: دیوانی مەولەوی
سەرناو: باعیسی وجوود

باعیسی وجوود جە ماه تا ماهی
دەلیلی ئیسبات سونعی ئیلاهی

زیای بیناییم، نووری چەمانم
سەرمایەی حەیات دین و ئیمانم! 

من وێم مزانوو بێئەمریم کەردەن
ئیتاعەی فەرمان عەبدیم نەبەردەن

عومرم سەراپا غەرقی غەفڵەتەن
زادی ئاخرم باری خەجڵەتەن

بەڵام مشیۆ تۆ وە فەزڵەکەی وێت
کردەی من نەبۆ بەهانە پەرێت

ئیغماز کەی جە گرد نابەکاریی من
جە ڕوو سیایی و بەد کرداریی من

پەی من کافییەن ئەی گرد ئینفیعال
بۆ بە ڕەحمی وێت بکەرەم پاماڵ

مەدیە وە تۆمار کردەی ویەردەم
بدیە وە زەردیی ڕوخسار ئاوەردەم

هەرچەند شایستەی عەفوت نەداروون
ڕووی شەرمەندەگی وە دەرگات ماروون

جە بەحری کەرەم بێبەشم مەکەر
شەڕی نەفسانی جە ڕاگەم لابەر

تا بە فەزڵی وێت بوانیمەوە
جە دەس هەوای نەفس بسانیمەوە

بەڵکم جەی ئاخر پەی وێم فکرێ کەم
تەدارەک پەی چەند تەزبێح زکرێ کەم

بەڵام بەو شەرتە چەنیم قبووڵ کەی
بەهانەی ئەسباب عەفوم وسووڵ کەی

نەفسی بەد کردار، بێدینی بەدبەخت
شوومی سەرگەردان خەیاڵانی سەخت! 

پەی چێش عادەتت وە گوناه کەردەن؟ 
ژاری مەحروومیی ڕەحمەتت وەردەن

ڕاگەی حەقیقەت جە ویرت شییەن
یادت پەی مەحبووب حەقیقی نییەن

مووتنی ئەسڵیت نە خاتر لوان
مێخی مۆبەتت نە ڕووی خاک کوان

دایم گورفتار ئارەزووی خامی
یەکسانەن پەرێت نیکی و بەد نامی

گا خەریکی دەرد هەوای مەجازی
گا مەشغووڵی کەسب کیبر و نیازی

گا غەرقی هەوای وەسڵی نازاری
گا حیرەتزەدەی ڕوخساری یاری

هیچ هۆشت نییەن حەق خەبەردارەن
فەردا ڕۆی حیساب میزانی کارەن

فکرێ کەرەوە، وادەی لواتەن
وەختی شێویای شەوقی سەوداتەن

باوەرە وە دەس زادێ پەی سەفەر
وێت نەو سەفەردا بێتۆشە مەکەر

وە دەرگای حەق بەر، ڕووی پەشیمانی
عوزر ئاوەریکەر کردەی نادانی

بەڵ لیباسی عەفو بکەرۆت خەڵات
جە وەختی مەردەن بدەرۆت نەجات

وە نسیوت بۆ سەرمایەی ئیمان
نەوی وە ڕیشخەند سوخرییەی شەیتان

وە ڕۆی مەحشەردا بگێڵی دڵشاد
جە قەیدی عیسیان دڵت بۆ ئازاد