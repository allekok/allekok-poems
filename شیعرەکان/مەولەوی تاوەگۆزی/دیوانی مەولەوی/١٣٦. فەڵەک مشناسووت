شاعیر: مەولەوی تاوەگۆزی
کتێب: دیوانی مەولەوی
سەرناو: فەڵەک مشناسووت

فەڵەک مشناسووت کارت چەپگەردەن
دەست درازەن پەی زامان کەردەن

چێش مبۆ ئەی زام نە دڵ نەدەری
مەحروومی وڵات قیبلەم نەکەری؟

پەی تۆ دیدەنی شەم دیدارەکەش
پەی تۆ گۆشدای ڕاز شەکەر وارەکەش

بەڵام با وەس بۆ ئەی تاڵەی شوومە
بازەم دڵوەشم وەی بەرو بوومە

پەی فێنکیی دڵ هەراسانەکەش
کافییەن تەواف ڕای ئاسانەکەش

ئازیز، کام هوون بی دیدەم پێ نەڕەشت؟
یا کام زووخاو بی دەروونم نەچەشت؟

یا دڵ کام مەینەت زامت نەکێشا؟
وە کام قیمەی دەرد جەرگم نەئێشا؟

وەسەن کۆن تاقەت، بڕیان سەبووری
مەتاوون کەروون گفتوگۆی دووری

ئاخر ئازیزم تەوانام چۆنەن
تەوەن نییەنان، دڵ گۆشت و هوونەن

ئایر دان بەو تەور مۆبەت سەرای دڵ
مەیلەکەت مەندەن بێمەسکەن خجڵ