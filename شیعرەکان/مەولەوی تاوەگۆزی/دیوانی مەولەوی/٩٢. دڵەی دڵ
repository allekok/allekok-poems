شاعیر: مەولەوی تاوەگۆزی
کتێب: دیوانی مەولەوی
سەرناو: دڵەی دڵ...

دڵەی دڵ وە مەی مەیلی لەیلێ کەیل
مەحرەم وە ڕازان خەڵوەتخانەی لەیل

لانە حەڵقەی زوڵف عەنبەر بۆی شەو ڕەنگ
هامدەمی جای تەنگ ئەڵحەدسەرای سەنگ

پەروانەی مەزار ئەو ئاوات واستەم
تەرجەمەی حاڵات پەشێویی جەستەم

عەرز کەر وە لەیلا وە سەد خەمەوە
چەم وە نمەوە، دڵ وە تەمەوە: 

دێوانەکەت دیم بڵێسەش بەرز بی
بەرزی بڵێسەش هەر سات سەد تەرز بی

وە هەر تەرزێ لەیل ملاوناوە
دڵەی سەنگی سەخت متاوناوە

گا گۆیا مەویەرد ئیند مەویەردەوە
گا مەوات وە دەم ئێشی دەردەوە: 

ئای جە ئێشی تەن جە گیان جیای من
ئای جە لوای تۆ و ئەو شۆن دیای من

سەختی ئێش دەرد بەدحاڵیم لایێ
وای بێتۆ مەنزڵ گشت خاڵیم لایێ

وە هەر مەنزڵدا و هەر ڕاگوزەردا
هەر دەستی حەسرەت مدا وە سەردا

چێشەن موینوون مەنزڵ بێتۆ بۆ
بێهۆشم، خەو بۆ، ڕاس بۆ، درۆ بۆ

گا تێکەڵ مەکەرد چەنی دەردی وێش
فەردی هامفەردش چەنی فەردی وێش

موات: فیداش بام یە جای شیرینەن
گوزەرگای ئەو شۆخ زوڵف عەنبەرینەن

جە باڵای ئەی سەنگ پا ئاوەردەوە
بەرقەی ناز جە ڕووی ئەو شەنگ کەردەوە

جەو جاسووسگاوە، بەو خەدەنگەوە
دڵ تلنا وە زام هەزار ڕەنگەوە

جەو سەردەشتەوە گوڵاو ڕێزان کەرد
سارا بۆی عەنبەر سارا هەرزان کەرد

چۆگە جەلای جام جەبهەی جەماڵ دا
بەرگەشتی وە بەخت بەدری کەماڵ دا

چێگە حوقەی ڕاز شیرین کەردەوە
تامی تاڵیی دەرد دووری بەردەوە

گوزەرگەی جیلوەی لەیل بێحەد بەو تەرز
زایەڵەی مەجنوون جە عەد ڕەد بەو تەرز

چۆن کەروون تەقدیر پەی سەر کاری تۆ
نە تۆ بژنەوی نە دۆسداری تۆ

مەعدووم چون قەزا ئاما جە ناکاو
دانا چون نادان وزۆ وە گەرداو

عیرفانەکەت کۆن، فامت کۆ شییەن
ئای پەی جیلوەی دۆس نیهایەت نییەن

ئارۆ یەک جیلوەش ها نە ڕووی کاردا
فەردا چێش ئەو یەک جیلوەش دیار دا

لا، بەڵ ئەو جیلوەی ڕوو نە پەنهانی
نەوعە زوهوورێن، زاناش ویجدانی

چ ماتەمێوەن پات بییەن پێوە
دانا و مەخشووشی کێ دیەن پێوە

ئەو جیلوەکەردەن ئەر شی وە تاقی
ئێد جیلوە کەردەن سوراحی و ساقی