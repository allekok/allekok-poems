شاعیر: مەولەوی تاوەگۆزی
کتێب: دیوانی مەولەوی
سەرناو: پزیسکەی چەخماخ

پزیسکەی چەخماخ کافیی کارمەن
چ وەخت و وادەی ئەی گوفتارمەن

دڵەی کۆس کەفتەم هەم تەم کەردەوە
پەردەی سەبووریش تەمام دڕدەوە

ناڵا و گرەوا و خولیاوە و خول وەرد
جەو بووڵی دەردا وێش سامان سا کەرد

ئیسە بووڵی دەرد کەرۆ وە سەردا
دەک سڵامەت بی چیت ئی خەبەر دا

دڵە پۆشابێ پەردەی سەبووری
سازابێ چەنی دەردەکەی دووری

پەردەی سەبووریم دڕیا، ڕۆڵە ڕۆ
ڕیشەی جەرگەکەم بڕیا، ڕۆڵە ڕۆ

وە ناکام هیجرەت کەردەم، ڕۆڵە ڕۆ
داخان گشت وە خاک بەردەم، ڕۆڵە ڕۆ

خان و مان خامۆش بێتۆ، ڕۆڵە ڕۆ
ئەتفالان مەدهۆش بێتۆ، ڕۆڵە ڕۆ

تەڵمیت سیا پۆش بێتۆ، ڕۆڵە ڕۆ
خاتوونان بێهۆش بێتۆ، ڕۆڵە ڕۆ

کام وەسفت خەیاڵ، کام شێوەت یاد کەم
پەی کام خەسڵەتت داد و فەریاد کەم!

پەی عەقیدە و دین موسڵمانیت، داد!
پەی شێوەی شیرین نەوجوانیت، داد!

پەی ئەو عەقڵ و فام هۆشیاریت، داد!
پەی خۆش نیگاری و خۆش ڕەفتاریت، داد!

فەریاد پەی ئیخلاس، ئاخ پەی ئایینت
پەی ئاغەی دنیا و پەی ئاغەی دینت

هەر کەس دیم، دیدەم، مەیلی تۆ پێش بی
کێ بی؟ کێ جە تۆ خاترش ڕێش بی؟

فەڵەک جەرگش دەن وە مەودای چڵدا
کام خاتر ڕێشیش بی نە تۆی دڵدا

دەورش وەی تەورە، ئەی جەورە ئاوەرد
من حەسرەتمەند کەرد، تۆ بەو دەردە بەرد