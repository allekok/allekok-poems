شاعیر: مەولەوی تاوەگۆزی
کتێب: دیوانی مەولەوی
سەرناو: پێشانیم

پێشانیم هەوەس زانووش جازمەن
تەعزیمی جەناب پیری لازمەن

باڵا کەردەوە مەیل ئەو لای پەستی
وردیکڵانەن دەروازەی هەستی

مەعدوومی! کردەی بەدی هەزار تەرز
زانووی ئومێدت ناوەرۆ ئەو لەرز

ئەو کەس مزانوو سەتارەن ئارۆ
جەو بوزورگتەرەن شەو ئەو ڕۆت نارۆ

سفیدیت قەڵغان پەی ڕووی سیات بۆ
کەمانیت شەفیع تیری دیات بۆ

نمەبۆ پیری و تەن ناتەوانیت
وەی دوو فەردەوۆ ئاو دەس جوانیت: 

عەزابم ئەر سەد جە حەد بەرشییەن
جە ڕووسیاییم گرانتەر نییەن

من کە خەجاڵەت خزمت ئاما پێم
جەهەننم سەد ساڵ دۆزەخ بۆ وە جێم

موتریب، بۆ وە داد دڵگیریمەوە
پیری ها ئاما وە پیریمەوە

نەوات وێرانەی دڵ کەرۆ ئاوا
چەنی بەستەی فەرد بێساران ماوا: 

«ئینە گرد جە وە خت نادانیم بییەن
فەسڵی سەرمەستیی جوانیم بییەن»

«ئیسە ها جە گشت پەشیمانیم بەرد
وادەی پیریمەن جوانیم ویەرد»

«کۆچی دواییمەن، یاوانم نۆبە
نۆبەی تۆبەمەن، کەرەمدار، تۆبە!»