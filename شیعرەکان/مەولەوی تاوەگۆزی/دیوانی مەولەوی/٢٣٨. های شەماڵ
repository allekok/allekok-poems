شاعیر: مەولەوی تاوەگۆزی
کتێب: دیوانی مەولەوی
سەرناو: های شەماڵ

های شەماڵ چەند جار ڕا تەی کەردەنی
چەند تەشریف وە لای یاران بەردەنی

نە ئەم جارەی من چون ئەو جارانەن
نە ئازیز وێنەی ئیفتەر یارانەن

دەی سا شۆ بویەر نەو سوب سەحەردا
چون دووی هەناسەم وە ئاوێدەردا

ساتێ تامڵ کەر، بدیە درەنگێ
ئانا موینی ئاسمان ڕەنگێ

بووڵ کەردەن وە سەر هەر هەفت تارمدا
خوسووس وە سەر بەخت چەرخی چارمدا

بورجش یەند بەرزەن سەعدی ئەکبەرەن
جە گردین بورجان شەرەفناک تەرەن

ستارەی تاڵەی مەینەت گازەکەم
خورشیدەکەی ئەوج بورجی نازەکەم

هانە گۆشەی ئەوج خانەی شەرەفدا
نوورئەفشانیشەن وە هەر تەرەفدا

تلووع و غرووب سوب ئێوارانەن
مەعاش و سەبات دەردەداران

بەڵام من جەستەم خەیلێ بەدحاڵەن
لاڵ بوون مالوومەن ئەو نە وەباڵەن

یانێ ئەو باڵای تووڵی عەرعەر تەرز
مەشنیۆ وە باد سوب سەحەری لەرز

چین کەفتەن نە ڕووی پێشانیش چون سیم
چون زنجیرەی ئاو وە شنۆی نەسیم

نیم نیگاش هەوەس دڵدۆزیش نییەن
نازش دڵبەریش جە خاتر شییەن

ئاوڵەش هوردان لاڵی یەمانی
وێنەی گۆی «حوباب» ئاوی حەیوانی

باغی مەحبووبیش جە سەر تا دامان
جە وەیشوومەی دەرد خەزانش ئامان

دەخیلم شەماڵ وەی گشت دەردەوە
شۆ وە خزمەتش وەی دووی سەردەوە

دڵ جە دەماوەند گرەو بەردەبێ
دیدە دانەی ڕوب ڕیوەند وەردەبێ

واچە کەفارەت بەژن باڵات بۆ
نەسیبی ڕەقیب خاڵی ئاڵات بۆ

بدیە نەرگسان جە شەونم بین کەیل
پەرسا: کۆن؟ عەرزکەر: قەیسەکەی دوجەیل! 

هانە بانەدا بێکەس کەفتەبێ
دیار بێ ئازار تۆ شنەفتەبێ

ئایر سەندەبێ جە گردین لاوە
پووشەکەی جەستەش وە ئاربەباوە

مدیای گا پێچ وەرد، گا منامیاوە
جارجار جە ناڵەش مفامیاوە: 

فەڵەک داخ وە دڵ خەستەمدا بەردی
ژاری دووریی گیان ئازیز پێموەردی

واتم سا ئەڵبەت تەمامت کەردەن
گیانڕستگارم جە دمای مەردەن

چێش دمای مەرگیش یەند بەدبەختەنان
گیان هەر نە ئازار دەردی سەختەنان

بە سفتەی وە باد هەرد ئەو هەردمەن
بە گیانی ئازیز زیزی دەردمەن

سەروەختی بەندیی ڕای فەریادمەن
ئینسافەن وەسەن، فەڵەک دادمەن

تەئسیرش نییەن فەریاد جە لای تۆ
تا دەستی قودرەت چەرخت نەشکنۆ