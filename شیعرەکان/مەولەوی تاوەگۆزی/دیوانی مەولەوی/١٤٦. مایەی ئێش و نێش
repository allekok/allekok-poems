شاعیر: مەولەوی تاوەگۆزی
کتێب: دیوانی مەولەوی
سەرناو: مایەی ئێش و نێش

مایەی ئێش و نێش گشت زامانی سەخت
بازووی تەوانای بەرگەشتەگیی بەخت

ڕاسەن خۆ فەڵەک چەواشەی چەپگەرد
پەی دووری باڵات شانا مۆرەی نەرد

بەڵام گیانەکەم حەیفەن پەرێ تۆ
بێشەرتیت بەی تەور نە عام مەشهوور بۆ

من بیم خڕیدار کاڵای باڵاکەت
من بیم وە سەرگەرد گەردی پاڵاکەت

باعیسی گەرمیی بازاڕت من بیم
جەلای ئایینەی ڕوخسارت من بیم

من سکەم وە نام مەحبووبیت لێدا
من ڕەواجم دا وە شار و دێدا

ئاخر پەی ئەغیار جە من ویەردی
ئای بێ بەڵا بی، ئانە چێش کەردی؟

مسپارووت وە سۆز هەناسانی سەرد
وە جۆش و خرۆش دڵەی پڕ جە دەرد

تەپ و دووی دووکەڵ هەناسەت بەرز بۆ
ناڵەت چون ناڵەم جە هەزار تەرز بۆ

هەر شەو سەیلی هەرس وە ڕووی ڕوخساردا
تۆف تۆفانش بۆ وە هەر دیاردا

خەدەنگی چلچەنگ شۆت وە جگەردا
پەنجەی بەدبەختیت بدەی وە سەردا

تا بەڵ نەو سەردەم بەیۆ وە یادت
رەنجی بێسامان بەردەی فەرهادت