شاعیر: مەولەوی تاوەگۆزی
کتێب: دیوانی مەولەوی
سەرناو: شەماڵ ئەڕجووم

شەماڵ ئەڕجووم هەن هەی وە فیدات بام
وە سەرگەردی باڵ شانای هەوات بام

جەستە خەستەی خار خەم خەڵاتەنان
بەیدا پێوی گێڵ دوور وڵاتەنان

شاخ و داخ و زاخ چۆڵ و هۆڵ و کاو
سەر بەرد و سەر هەرد سارا و سەر سەراو

تەی کەر وە پڕتاو مدرانت نەبۆ
چون دووی هەناسەم شەوان تا بە ڕۆ

سەر بەر کەر نە سەر کۆی ئاتەشگاوە
بدیە وە مەسکەن خانەگا و پاوە

زار زار و خاس خاس وە زار بناڵە
جا گێر نە سەر ئەوج قوللەی قەزاڵە

تا جە هەر کۆ بۆ تەمان موان جەم
نەو جەمدا زاری مەکاران وە چەم

سا ماچان یاران ئینە چێش بییەن
قەزاڵە ناڵاش چون جاران نییەن

یەکسان دڵ بەی ڕەنگ پەرێشان جەستەن
هەرکۆ هەن نەشئەی مەعدوومیی خەستەن

ئانا جە گرۆی جەرگەی هامسەران
«خەیاڵ»ی گرۆی دانەی دڵبەران

چ خێرەن نامەرد مەر نمەزانی؟
وەلای وێتەوە تۆی دۆسی گیانی!

مەعدوومیی خەمکێش خەمزەدەی خەمبار
زەردی دەردی سەخت دووری باڵای یار

یەن دەردی بێحەد جەلاش جەم بەستەن
تەسدیع جە گەردەن ئەزرائیل وستەن

عەلاوە ئەو بار وێش وەنەش بارەن
خوسووس جە یاگێش جاکەش دیارەن

بەو دەردانی سەخت گرد کارییەوە
هەر ئێد مواچۆن وە زارییەوە:

دڵ سفتەی بریان زوخاڵییە وێم
خەم وە خەم خەیاڵ خەیاڵییە وێم

مەتەرسوون بمروون جە داخی یاران
هەر بتلوون وە دەرد چون دەردەداران