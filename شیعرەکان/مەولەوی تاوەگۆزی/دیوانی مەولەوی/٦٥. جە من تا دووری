شاعیر: مەولەوی تاوەگۆزی
کتێب: دیوانی مەولەوی
سەرناو: جە من تا دووری

جەمن تا دووری ئەر سەد فرسەنگ بۆ
ئەر بۆ ڕازی بوو زوانم لەنگ بۆ

بەڵام چێش کەروو بەڵام هەمڕازەن
فەڵەک کەڵەک چین چەنیم کەچبازەن

کاردی مەینەتش ئیستیخوان کاوان
زیای دیدە و دڵ مەگێرەم تاوان

قەڵای ویرم سەیل هووناو بەردەبێ
بورجی ئاگاییم وێران کەردەبێ

کێشکچیی خەیاڵ خەم فام سەندەبێ
دووکانچەی بەدەن بێکەس مەندەبێ

فرسەت زانابێ تەریدەی قاتڵ
یەکسەر بەردەبێ کاڵای گیان و دڵ

خەبەر بیم هۆشم ئاما وە بەردا
ئەم لا گیان، ئەو لا دڵ، دام وە سەردا

لادێ ئێشی سەخت، ساتێ وەی ڕۆ وەی
واتم چار نییەن مەر بشوون وە پەی

دیم ناڵچەکەی داخ دڵەی پڕ جە هوون
شەقڵش ها نە ڕووی گەردی ڕای دەروون

ڕەوانتەر جە هەرس وە سەد قەترە و دەو
تا وە مەکۆگەی ئاسەنەکەی ئەو

لاڵام و ناڵام حاشات موشکڵەن
گیان فیدای تۆ بۆ یە بەڵگەی دڵەن

سیوای تۆ ئازیز نەی زەمانەدا
کێن گوزەر کەرۆ بەی وێرانەدا؟

نە نیم نیگایێ، نەکەرد تەماشا
چێدیش وێنەی ماڵ یاران کەرد حاشا