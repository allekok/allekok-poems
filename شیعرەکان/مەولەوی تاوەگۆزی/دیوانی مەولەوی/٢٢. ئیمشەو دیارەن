شاعیر: مەولەوی تاوەگۆزی
کتێب: دیوانی مەولەوی
سەرناو: ئیمشەو دیارەن

ئیمشەو دیارەن بانگم بێشەرمەن
زایەڵەی سەمتوور کەللەم وە گەرمەن

سەدای زیل و بەم مەینەت سەد تەرزەن
خەفەت شادیشەن، خەم دەماخ بەرزەن

هۆشم بێهۆشەن، فامم قامەت قاخ
بۆی دووریی ئازیز مەیۆم نە دەماخ

نەیچی! درەنگەن سا مەکەر درەنگ
فیدای پەنجەت بام، نەی باوەر وە دەنگ

هەر تەرزێ پەی وێش بکەرۆ ڕازێ
گێرۆ نە دەروون هەر سازێ گازێ

بجۆشۆ هەر کەس وە قەد ناڵەی وێش
بنۆشۆ هەر کەس وە پیاڵەی وێش

جەلای هەر گەردێ وە سەدایێوەن
دەوای هەر دەردێ وە نەوایێوەن

هەر مەقامێوەت جگەر تاون بۆ
تفڵی بێچارەی دڵان لاون بۆ

ئەو سەدای دەردە خەیلێ دڵکەش بۆ
دڵ تفڵان ئاسا بەڵکم دڵوەش بۆ

هەی پەشێویی هۆش، هەی شێویای فام
هەی عەقڵی عەبەس، هەی خەیاڵی خام

من و دڵوەشی و سەفایی کەردەن
هوونی یەکتەرین تا وە ڕۆی مەردەن

سا دەی، ساحیب نەی! ڕیشەی دڵ کەر پەی
تالیمدەر، ئەیفەرد وە نەزمەکەی نەی: 

ئیمشەو وە هەر حاڵ شەو وە ڕۆ بەروون
ئەی خوا سا مەرگێ، سەحەر چێش کەروون