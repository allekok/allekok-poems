شاعیر: مەولەوی تاوەگۆزی
کتێب: دیوانی مەولەوی
سەرناو: بوڵبوڵی گوڵشەن

بوڵبوڵی گوڵشەن بێنام و نەنگی
تەزەروی سەر سەرو باغچەی بێڕەنگی

نوختەی ئینتیهای دائیرە تەمام
نەی دەسی نەیچی تووتیی دیای جام

یانەی دڵ وە فەیز ڕای مەولا ناوا
تەواری تەڕلان لان مەولان ئاوا

پایەت بوڵەند بۆ، سایەت فراوان
پەی پەی کەردەی ڕەم دیدە سیاوان

ئاهووی توونی دڵ وە بۆی ناف ئاوا
تار بی نە جەڵەو گەرمەسێر ماوا

ڕەم کەرد، مدراوە، دیاوە مەس مەس
پەی هەردی بارگەی تۆ گومەتەش بەس

پەرێش کەر سای وەڵگ هیممەت وە یاتاخ
نەکەرۆش سەردیی ئێڵاخ بێدەماخ

چووزەی سەوزەی هەرد فەیزی تۆ وەرۆ
گەردش نەپای کاو لوتفی تۆ کەرۆ

نەواچی من پیر ئیفتادەی دڵ ڕێش
ئیسە چەنی مەیل ئازیزانم چێش

تا یاران نیگای نیهانیشان بۆ...
پیران مشیۆ تاف جوانیشان بۆ

پەی چێش مەیلی لەیل پیریش مەحاڵەن؟
سەنەی باڵغیش سەد هەزار ساڵەن