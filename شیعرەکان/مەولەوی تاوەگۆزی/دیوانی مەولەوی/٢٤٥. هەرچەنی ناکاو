شاعیر: مەولەوی تاوەگۆزی
کتێب: دیوانی مەولەوی
سەرناو: هەرچەنی ناکاو

هەرچەنی ناکاو دەماخم تەم بی
سیاهەوری دوود نەکەللەم جەم بی

بەرق و برووسکە و تەم داش وە هەمدا
پلووسکەی سێڵاو ئامام وە چەمدا

خاشاکی هەستیم لافاو بەردەوە
دەروون پێچش دا و دڵ ویەردەوە

زانام هەمدیسان دڵ کۆسی نۆشەن
گەردەلوولشەن ئارەزووی تۆشەن

جۆشش وەردەبێ چاری وێم نەکەرد
وە هەرحاڵ نە بەین شەرتێمان ویەرد

نەک چەنی خەیاڵ قیبلەم بسازی
دەخیل تەن خەستەن وە جیاش نازی

سەرهەردە و سەرهەرد، مەنزڵ ئەو مەنزڵ
دڵ ئەو شۆنی تۆ، من ئەو شۆنی دڵ

دیم بەد عەهدیش کەرد هەوا سەندەوە
تەن حەسرەتمەند بی جیا مەندەوە

جە بێشەرتیی دڵ زامەتم سەختەن
وێت یاونەوە های نەسیم وەختەن

ڕەحمێ کەر وە حاڵ خەمان هەرزاندا
تەشریف بەر بدیە وە سەر بەرزاندا

هەر جایێ چون بەخت دووری نەوهاڵان
سیا بۆ تاریک جە سیاماڵان

گێجی دوودی ئاخ هەواش پەڕ کەردەن
ئانە یاتاخگەی خاڵۆی هامفەردەن

گا گێجی سەرسام نە گەرداوەدا
گا خەفتەن نە تۆی خەفەت خاوەدا

جە نەشئەی گەرمیی هەوای کوورەی مەیل
جای تینیش کەمکەم جە نم بییەن کەیل

وێتئاسا وە نەرم وێت نە ڕووی نم دەر
بەو شنۆی فێنک دڵش بێدار کەر

بەڵام شنیای تای سەر سورمەی بێگەرد
ئازار نەدۆ هیچ وە سای گەردەن زەرد

مەپەرسۆ، سێڵاو ئەسرینان تاوتاو
بڕێز وە ڕوودا، ئێدش دەر جواو

سفتەکەی سەرسام تەن ناتەوانا
دیم خەستەن کەفتەن هەر ئێد موانا:

یە سەختیی زامەت، یە دەردی موشکڵ
یە دووریی خاڵۆم، یە بێشەرتیی دڵ

ئەجەل نیم ڕەمەق باقییەن سا دەی
جەودما بەختان مەوینانت پەی