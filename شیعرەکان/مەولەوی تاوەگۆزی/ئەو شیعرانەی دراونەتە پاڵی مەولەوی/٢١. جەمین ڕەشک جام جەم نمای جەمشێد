شاعیر: مەولەوی تاوەگۆزی
کتێب: ئەو شیعرانەی دراونەتە پاڵی مەولەوی
سەرناو: جەمین ڕەشک جام جەم نمای جەمشێد

جەمین ڕەشک جام جەم نمای جەمشید
ڕەوش سەنجەکەی قورس ما و خۆرشید

جەو ساوە خەدەنگ موژەت دڵ کاوان
کوورەی فیراقت کۆی سەبرم تاوان

زایفیم گرەو جە هەوا بەردەن
دیدەم ماچی حەب بید ئەنجیر وەردەن

یاوەرم نامان نە کەمەر یەک چەم
جە تاو ڕادار سوڵتانەکەی غەم

نە تەقویم چەرخ شەوان تا سەحەر
پەی زایچەی وەسڵ مەشماروو ئەختەر

نە هیچ بورجێدا نییەن ڕای نەجات
غەیر جە نیشانەی فەنا و هەم مەمات

جە خەوف هیجران مەلەرزوون چون وی
هەر کاتێت زانا ئەجەل پەیدا وی

جڵەو وست پەی تاخت ئیقلیم بەدەن
گیان بە ئەسیر بەرد پەی ئەسڵ وەتەن

جێ مەیچ هاڵی بۆ گۆشەی مزگی و دەیر
هانا موغەننی یادت بۆ بە خەیر

جە کۆن چریکەی جەلای زەنگ ڕووح؟ 
سەماعش پێمان مەدۆ سەد فتووح

بۆ لابەر وەسواس شەحنەکەی حەواس
وە کزەی گیان سۆز مەقامەکەی ڕاس

بەڵکم عەکس نوور زات بێ سیفات
خەدەنگێ هەنیم بکەرۆ خەڵات

بێ نامە و عەمەل نەشوون وە مەحشەر
پێم بۆ نیشانەی بێڕەحمیی دڵبەر