شاعیر: عارف عورفی
کتێب: دیوانی عارف عورفی
سەرناو: بریندارم بە شمشێری برۆی شۆخێکی نازدارێ
لەبارەی شیعر: پێنج خشتەکی لەسەر غەزەلێکی کوردی

بریندارم بە شمشێری برۆی شۆخێکی نازدارێ
چ نازدارێکی غەددارێ خودایا بەردی لێ بارێ
نەبوو لەم عەسرەدا فریاکەوێ یاری وەفادارێ
«ئەمان مردم عیلاجێ سا لەڕێی پێغەمبەرا چارێ
ویساڵ یا قەتڵ یا تەسکین لە هەر سێ بۆم بکەن کارێ»

لە کوورەی ناری هیجرانا بمێنم هەر وەها تا کەی
لە دونیادا نەبوو ڕۆژێ بە دڵخۆشی بکەم ئۆخەی
گڕم تێبەر بووە سینەم ئەناڵێنێ بەوێنەی نەی
«وەها سووتاوم ئەسڵا تابی فەریادم نەما سادەی
ڕەفێقان نیوەسووتن ئێوە نامەرد عەرزە هاوارێ»

دڵا چەندم نەسحەت کردی بەس خۆت تووش و ڕیسوا کە
ئەگەر سەد ساڵ لەسەر یەک چاوەڕوانی بی چ دەرباکە
ببینە چیم بەسەرهاتوە لەدەس ئەم چەرخی ئەفلاکە
«لەژێر باری غەما وا شانی سەبرم ڕێشە ئێستاکە
فیراقی یار ل بەر ئاخرشەڕی لێم بۆتە سەربارێ»

لە دەوری چەرخی گەردوون و لە دەست ئەعماڵەکەی دوونی
لە حەسرەت دووری ڕووی لەیلا لەتاوی دەردی مەجنوونی
بە زنجیری جەفا پێچراوە قابیل نابێ بەربوونی
«لە کونجی سینە دەنگی ئای و وای دڵ دێ بە مەحزوونی
وێران بێ نەمدی ساتێ لێی نەیێ ناڵەی بریندارێ»

جگەرسۆزێکی وەک تۆ بەم زووانە بۆ هەواڵت دێت
لە ڕێگەی هاتوچۆدا وا دیارە چاوەڕوانت بێت
دڵە حاڵی بکە چاکە بزانێ تاکوو شوێن و جێت
«سەبا یارانی مەجلیس گەر هەواڵی من ئەپرسن لێت
بڵێ کێشایە مەیخانە دوو چاوی بێچوەعەییارێ»

برادەر وا مەبینە غونچەیی شیعرم بەرەو زەردی
وەرە دیوانەکەم بینە ئەگەر زانایەکی وردی
گەلێ شێوەی بە جوانتر دێ لە ئەشعاری ئەبی وەردی
«دوڕ و یاقووت ئەبارێ لەم کەلامە شیرنەی کوردی
درێغا کوا لە دونیادا قەدرزان و خریدارێ»

ئەمان! مردم عیلاجێ، سا لە ڕێی پێغەمبەرا چارێ
ویسال یا قەتڵ یا تەسکین لە هەر سێ بۆم بکەن کارێ

وەها سووتاوم ئەسڵەن تابی فەریادم نەما سادەی
ڕەفیقان نیوە سووتن، ئێوە نامەرد، عەرزە هاوارێ

لە کونجی سینە دەنگی ئای و ئۆی دڵ دێ بە مەحزوونی
وێران بێ، نەمدی ساتێ لێی نەیە ناڵەی بریندارێ

ئەلای هەرکەس دەچم مەنعم دەکا خۆت بۆچی ڕیسوا کرد؟ 
درێغ کوا حاڵ زانێ؟ ڕەببی تووشم بێنی بیمارێ

لە ژێر باری خەما وا شانی سەبرم ڕێشە ئێستاکە
فیراقی یار لەبەر ئاخر شەڕی لێم بوو بە سەربارێ

لە نەزعا پێی دەڵێم قوربان جەفا بەس بێ دەڵێ کافر
ئەمە چیت دیگە؟ تۆ سەگ مەرگی کارم ماگە پێت جارێ

سەبا! یارانی مەجلیس گەر هەواڵی من دەپرسن لێت
بڵێ کێشاویەتە مەیخانە چاوی بێچووە عەییارێ

دوڕ و یاقوت دەبارێ لەم کەلامە شیرینەی کوردی
خوا سا کوا لە دنیادا قەدر زانێ، خەریدارێ؟ 

«کوردی»