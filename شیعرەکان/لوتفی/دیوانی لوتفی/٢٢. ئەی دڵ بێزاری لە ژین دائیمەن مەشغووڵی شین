شاعیر: لوتفی
کتێب: دیوانی لوتفی
سەرناو: ئەی دڵ بێزاری لە ژین دائیمەن مەشغووڵی شین

ئەی دڵ بێزاری لە ژین، دائیمەن مەشغووڵی شین
بەسیە تا کەی ھەر گرین؟ ! جارێ ئاو، جارێکی خوین

دڵ برینداری زەمانم، خەرمەنی عومری سووتانم
دەربەدەر تاڵە ژیانم، جەرگ و دڵ بۆتە برین

وەکوو خوێنە ئاوی چاوم، خۆم وەکوو کەشتی سەر ئاوم
تاب و تاقەت لێ بڕاوم، مردنم چاتر لە ژین

چاترە مەرگ لەم ژیانە، بوومە جێی تانەی بێگانە
وام لە زومرەی فاسیقانە، ڕووسیای بەر دەستی دین

شەرمەزاری لای ڕەسوولم، بۆیە غەمگین و مەلوولم
لە کردەی خۆم ناقەبووڵم، سەد دەخیل شای مورسەلین

شاھی جەمعی ئەنبیای، خۆشەویستی زاتی خوای
شافیعی ڕۆژی جەزای، ھاوارە شاھی مەدین

ھەر تۆ شاھی ئەنس و جانی، خاتەمی پێغەمبەرانی
جێی مورادی عاسیانی، خەلقەتت ئایەی موبین

مەدحی تۆ ئایەتی قورئان، خاوەنی موعجیزە و بورھان
ئەی ئەشرەفی ھەردوو جیھان، خۆتی ڕووناکی سەر زەمین

ناوی تۆ یاسین و تاھە، بۆ ئومەت پشت و پەناھە
لوتفی خاوەنی گوناھە، تۆی شفيع المذنبين