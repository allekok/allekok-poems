شاعیر: وەلی دێوانە
کتێب: دیوانی وەلی دێوانە
سەرناو: بایەقوش ناڵان
لەبارەی شیعر: هێنانە سەر ڕێنووسی هۆرامی: ئاکۆ مارانی

بایەقوش ناڵان، بایەقوش ناڵان
تۊ هۆ کېشەنی من هەر شەو ناڵان

من خېڵ شادیم شەخسێ کەرد تاڵان
تۊ چېش پېت ئامان هام دەرد ساڵان

ناڵەی من جە سۊک سەودای ئەو یارەن
دڵم جە دوری ئەو بۍ قەرارەن

من (پەروانە)ی شەوق (شەم) جەماڵێکم
کوشتەی نیگای ناز سۊسەن خاڵێکم

تۊ شەوان تا ڕۊ بانگ هۆهۆتەن
دەردەکەی دووری زامەت جە کۊتەن

من سفتەی سۊزان شۊڵەی ئەو نوورم
بە ڕۊ هەراسان بە شەو (دەیجوور)م

تۊ داخ هجران کېت نە دەروونەن
چوون من سەرگەردان جەستەت زەبوونەن

من موبتەلای دەرد مەست مەفتوونم
جانشین جای (قەیس) مەجنوونم

تۊ جە عەشقی کۍ وێڵی و دېوانە؟ 
شەوان بېداری نە جای وېرانە

خۆزگە پېت سەد جار دەردین دڵڕېش
وە جەستەی من نیت جەور و جەفا کېش

تۊ هەر نە خەیاڵ جای وېرانانی
بۍ باک و لاقەید تیر و تانانی

درېغا منیش وەی گشت داخەوە
وە داخ ئەو شەم شەو چراخەوە

شەو خەریک کونج جای ماتەم بېیا
شەوانیچ نە بەزم شادی شەم بېیا