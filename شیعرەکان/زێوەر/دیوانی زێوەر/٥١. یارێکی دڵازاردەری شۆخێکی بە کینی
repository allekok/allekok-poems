شاعیر: زێوەر
کتێب: دیوانی زێوەر
سەرناو: یارێکی دڵازاردەری شۆخێکی بە کینی

یارێکی دڵازاردەری شۆخێکی بە کینی
ئافاتی دڵی عالەم و ئاشووبی زەمینی

من تابی هوجوومی سەفی موژگانی ئەتۆم کوا؟ 
دایم بە کەمانی خەمی ئەبرۆ لە کەمینی

تۆ هەر نەوەکوو دوزدی مەتاعی خیرەدی و هۆش
سەرقافڵەیی جەردەیی بارخانەیی دینی

وێنەت ئەکەم و نایکەم و دەیڵێم و دەناڵم
تۆ یا پەریی بێ پەڕی یا ئاهوویی چینی

مەقسوودی و مەرغووبی و مەحبووبی قولووبی
شیرینی و ڕەنگینی و خەندە نمەکینی

هێند خەندەیی ئابدار و لەتیفە بەتەراوەت
خەوفم هەیە بتوێتەوە لێوی شەکەرینی

شامی غەمی هیجر و ئەلەمم دێتە نیهایەت
گەر دەربکەوێ ڕووی شەفەق و سوبحی جەبینی

گەر ڕافزی و شیمە و گەر گەبر و یەهوودە
هەرچی هەیە وەڵڵاهی منم تابیعی دینی

موددێکە کە دوور بووم و جەفادیدە و ڕەنجوور
نەتپرسی: کە کوا زێوەر و ئەشعاری مەتینی؟