شاعیر: زێوەر
کتێب: دیوانی زێوەر
سەرناو: لە بەختی من ستەمکار و لەئیمە

لە بەختی من ستەمکار و لەئیمە
لەلای خەڵقی وەفادار و کەریمە

چ حاجەت من بڵێم، سەودازەدەی تۆم
بە حاڵی عاشقانی خۆی حەکیمە

نیشانگای تیری ئاهم وەقتی دووری
سەری کورسی و پێی عەرشی عەزیمە

لەگەڵ ئەو مەهجەبینەی من ڕەقیبم
دەڵێی تاووس و شەیتانی ڕەجیمە

چراغی شادمانی من هەمیشە
لە ئەترافی شیمالی غەم موقیمە

بەهەشت و کەوسەری من وەسڵی تۆیە
ئەما دووری لە تۆ ناری جەحیمە

چلۆن لادەم لە ڕێگای عەشقبازی؟ 
بە فەتوای من صراط المستقیم ە

لەگەڵ زێوەر وەفاداری لەتیفە
کە چونکە جانفیدایێکی قەدیمە