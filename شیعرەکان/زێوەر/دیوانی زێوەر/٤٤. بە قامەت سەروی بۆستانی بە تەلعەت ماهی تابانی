شاعیر: زێوەر
کتێب: دیوانی زێوەر
سەرناو: بە قامەت سەروی بۆستانی بە تەلعەت ماهی تابانی

بە قامەت سەروی بۆستانی بە تەلعەت ماهی تابانی
لە بەینی ماهڕوویانا وەکوو بەدری نومایانی

لە پێشا مەدرەسە و دەیر و خەراباتم لەلا یەک بوو
دوو میحرابی برۆت کێشامییە دینی موسوڵمانی

لە حوزنا پیری کەنعانم، عەجەب سەبری جەمیلم بوو
بەدڵ موشتاقی بۆی وەسڵم ئەلا ئەی یۆسفی سانی! 

بە دەفعی سیحری چاوانت یەدی بەیزام هەیە ئەمما
لە ئەشکی خۆمەدا غەرقم بە سەیری ڕوویی تابانی

بەشەر مەیلی بە شەڕ زۆرە جەفات گەر کەم ئەبوو ئەموت: 
لە بەینی عالەمی ڕۆحانیان مەئمووری ڕەحمانی

بەڵێ ڕۆژی بەعیدی تۆ بە عیدی غەیر ئەشوبهێنم
حەنایی پەنجەی و بەرگم لە سایەی ئەشکی ڕوممانی

چ حاجەت تیری موژگانی لە من دا سەرف ئەکا ناحەق
کە من بۆ خۆم گرفتارم بە تای زولفی پەرێشانی

کەلامی شەککەرین زێوەر وەکوو ئیعجازێ ئەنوێنێ
قەمەر دوو کەرت ئەکا هەر گا کە مەیلی بێ بە ئاسانی