شاعیر: زێوەر
کتێب: دیوانی زێوەر
سەرناو: چاوەکەت بۆ من لەباتی نێرگسی شەهلا بەسە

چاوەکەت بۆ من لەباتی نێرگسی شەهلا بەسە
سەیری ڕوخسارت لەباتی لالەیی حەمرا بەسە

ڕۆیین و دانیشتن و هەستان و وەستانێکی تۆ
بۆ منی بێدڵ لەجیاتی سینەمای بەغدا بەسە

ڕادیۆم ناوێ کە گوێ بگرم لە دەنگی ساز و نەی
لەو دەمی پڕ شەککەرەت جوێندانی بێ مەعنا بەسە

چیم لە باسی لەشکری ئینگلیز و ئەڵمانی هەیە
لەشکری موژگانی تۆ بۆ حەملە و دەعوا بەسە

بێمە وەسفی قامەتت فیکرم ئەوەندە بەرز ئەبێ
بانگ ئەکەن -تەییارەچی! - جەولانی بۆ باڵا بەسە

مەتلەعی شیعرم سەریحە من کەوا شیعەی عەلیم
حوببی ئالی ئەو لەباتی نیعمەتی دنیا بەسە

گەه عومەر! ؟ گاهێ عەلی زێوەر سەباتێکت نییە
بەسیە دووڕەنگی و ڕیایی مەسرەفی بۆیا بەسە