شاعیر: هێدی
کتێب: کاروانی خەیاڵ
سەرناو: بێ سنوور
لەبارەی شیعر: هەولێر- گەڕەکی ئەفسەران، ١٩٩٩٫٠٤٫١٥ی زایینی، ١٣٧٨٫٠١٫٢٤ی هەتاوی. - کاروانی خەیاڵ، هێدی، چاپی ٢٠١٦، پێداچوونەوەی: ئاڕمان کەریمی، لاپەڕە ٢٧١. - لەلایەن بەڕێزێکەوە بە ئای‌پی ٨٣.١٢١.١١.٢٣٨ نووسراوە.

ئاهـ و ناڵەی دەردەداریمە لە سینەم سەر دەکا
ژانە هەڵناکا لەوێدا، ڕوو لە نێو دەفتەر دەکا

دڵ بەڵا وای دەورە داوە خۆی زمانی ناگەڕێ
دێ پەنا بۆ شیعری من دێنێ، خەمی پێ دەردەکا

من لە دەس ئازاری پیری لەو کەلاوە دەچمە دەر
یادی گەنجی دێ لە سەحراش قوڕ بە ماڵم وەردەکا. 

ماڵی خەم ئاوا کە چاوی لێمە، ئەوڕۆ ئەو نەبێ
کێ لەسەر پەڕتووک و جەستە و بیری من سێبەر دەکا

من دەڵێم وا باشە تەفرەی تۆ سنوورێکی هەبێ
بۆ من ئەو چیرۆکی ئاوی ژین و ئەسکەندەر دەکا

ڕازی هێند لێ ئاشکرا کردم خەیاڵم خستە بەند
ئەو لە گرتووخانەکەشدا هێشتە هاوار هەر دەکا

سەر وەبەر کەس نایەنێ 'هێدی'، بەڵام بۆی هەڵکەوێ
چۆڕێ ئاوی دیدە دێنێ و سەر وەپێی ڕێبەر دەکا