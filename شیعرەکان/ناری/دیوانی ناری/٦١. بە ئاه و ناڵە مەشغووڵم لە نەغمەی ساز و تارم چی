شاعیر: ناری
کتێب: دیوانی ناری
سەرناو: بە ئاه و ناڵە مەشغووڵم لە نەغمەی ساز و تارم چی
لەبارەی شیعر: ئەم شیعرەی بۆ شێخ مەحموودی حەفیدزادە ناردووە لە ١٩٣١ تا ١٩٣٣ لە ناسریە دەستبەسەر بووە

بە ئاه و ناڵە مەشغووڵم لە نەغمەی ساز و تارم چی
ئەسیری میحنەت و دەردم لە سەیری نەوبەهارم چی

لەگەڵ خاری غەما جووتم، لە عەیشی گوڵشەن ئازادم
نەخۆشی دەردی هیجرانم، لە خۆشیی لالەزارم چی

لە پایەی گردی سەیوانی فیراقت بێ نەوا ماوم
لە ناز و نیعمەت و گەنج و مەتاعی ئەهلی شارم چی

مەحەللەی گۆیژەی شەوقم سەراسەر پاکی وێرانە
لە کەیف و سوحبەت و سەیران و چەشمەی سەرچنارم چی

بەبێ تۆزی ڕیکابی تۆ، کە چەتری خەسرەوی سەر بوو
لە تەختی مەسنەدی دارا و تاجی شەهریارم چی! 

بەبێ سایەی وجودی تۆ، کە سەرمایەی حەیاتم بوو
لە سایە و سێبەری شمشاد و سەروی جۆیبارم چی! 

بەبێ شەمعی جەمالی تۆ کە پەروانەی دڵی من بوو
لە شوعلە و شەعشەعەی بەنزین و مەه خورشید و نارم چی

هەتا چۆڵی بیابانی فیراقت ماڵ و مەئوامە
لە سەیری قەسری شیرین و لە ئەیوان و تەلارم چی

موریدی میحنەت و دەردم، غەمی تۆ پیر و مەولامە
لە مرقەی سۆفی و هاوار و جەزبەی تۆبەکارم چی! 

لە لەوحی سینەما، تا قامەتی ئەلفت خەیاڵم بێ
لە «فێ و ڕێ و شین»ی مەنزڵی بێ یار و تارم چی

تەبیبم غەم، جەفا هەمدەم، ئەلەم هەم قووتە هەم مەرهەم
خەریکی شیوەنم دەم دەم، لە ڕەنج و غەم گوسارم چی

کە بۆ من دەردی دووریی ئافەتی ڕۆح و سەر و ماڵە
لە شۆر و لۆمە و فیتنەی زەمانە و ڕۆژگارم چی! 

بە پیری دڵ شکستی تەکیەگاهی چۆڵی «پیران»م
لە زیکری پیری هەورامان و بەحسی شالیارم چی! 

کە من غەرقی زرێباری غەمی تۆ بم لە بێلوودا
لە ناڵە و شیوەن و دەرد و غەمی ئەغیار و یارم چی! 

مەدینەی ناسریەی دڵ بە یادی تۆ کە ئاوایە
لە مەعموورەی عیراق و تورک و چین و قەندەهارم چی! 

وتی نەفسم! بە خزمەتچی قبووڵم کە، وتی: هەی دەی
لە خزمەتچی سەگ و مەلعوون و پیس و نابەکارم چی! 

لەگەڵ بەد ئەسڵدا وەک ئەو، نەتیجەی ئولفەت و مەیلە
کە وا بێ من لە مائیل بوونی مار و گورگە هارم چی! 

بڵێ ناری لە کونجی میحنەت و غەمدا هەتا ماوی
بەبێ «بازی فەرەح» ئاخر لە سەیران و شکارم چی