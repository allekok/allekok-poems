شاعیر: ناری
کتێب: دیوانی ناری
سەرناو: تا کەی بە ستەم مایلی ئەی چەرخی جەفاجۆ

تا کەی بە ستەم مایلی ئەی چەرخی جەفاجۆ
تا کەی لە غەمت زاری و فەریاد و خودا ڕۆ

تا کەی ڕەوشی کەچ ڕەوی و فیتنە فرۆشی!
بۆ نەهبی فەرەح، دەورە و جەولانی تەکاپۆ؟

بۆ نیتە لەگەڵ ئەهلی خیرەد میهر و وەفا تۆ؟
بۆ ئەهلی شەرەف عاجز و بێزارە لەدەس تۆ؟

بۆ خەسمی لەبۆ ساحیبی عیرفان و سەداقەت؟
بۆ یاری لەگەڵ تاقمی بەدتینەت و بەدگۆ؟

بۆ ئالی عەلی پارە بووە جەرگی لە داخت؟
وەک جەرگی عیراقی بە دەمی تیری هولاکۆ

میهرت کە نییە، زەحمەتی بێ غایە لە سەرچی
لوتفت کە نییە، میحنەت و ئازار و ئەلەم بۆ؟

کۆلارە چ حوسنی هەیە مەشغووڵە بە سەیران
عەنقا چ گوناهی هەیە مەحبووسە بە قافۆ؟

بۆ زاغی سیەهچەردە، نەزەربازە لە باغا
بۆ بازی سپی وێڵی بیابانە بە داخۆ

ئەی خوو کەچ و کەچ باز و کەچ ئەندێش و عەمەل کەچ
دانێ نەفەسێ یەک قەدەمی چاکە بە ڕاسۆ

دەک تەخت و ئەساست بە دەمێ زێر و زەبەر بێ
وەک نیتە دەمێ گەردش و ڕەفتاری لەسەرخۆ

ناری لە فیراقی ڕوخی مەنزووری عیراقی
غەرقی عەرەقی ئاهە بەدەم میحنەت و شینۆ