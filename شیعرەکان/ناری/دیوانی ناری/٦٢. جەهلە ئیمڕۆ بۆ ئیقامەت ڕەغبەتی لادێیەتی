شاعیر: ناری
کتێب: دیوانی ناری
سەرناو: جەهلە ئیمڕۆ بۆ ئیقامەت ڕەغبەتی لادێیەتی

جەهلە ئیمڕۆ بۆ ئیقامەت ڕەغبەتی لادێیەتی
چونکە زانی عیلم و عیرفانە، لە شارا ڕێیەتی!

عالمێ گەر دەرکەوێ سەد جاهیلی بێ مەعریفەت
یا وەبەر تانەی ئەدا، یا فیکە و هێهێیەتی

ماڵی دڵ شێوێ لەبۆ خاسییەتی ئاوی حەیات
ئارەزووی ماچی دەم و تەقبیلی «لام و بێ»یەتی

واقیعەن دنیا عەجەب شۆخێکی شەنگ و دولبەرە
عالەمێ پابەندی عیشوە و «نوون و ئەلف و زێ»یەتی

نارییە ئیمڕۆ لەژێر باری غەما هاوارییە
دائیمەن هەر ئینتیزاری «میم و واو و تێ»یەتی