شاعیر: ناری
کتێب: دیوانی ناری
سەرناو: لە من کانی تەڵا مەخفی بوو دێمۆ

لە من کانی تەڵا مەخفی بوو، دێمۆ
لەمەولا حەیفە دڵ بەستن بە سیمۆ

وجوودم وەک گوڵی پەژموردە وا بوو
نەسیمی لوتفی تۆ هات و گەشیمۆ! 

لەبۆ تەشریفی یادی تۆ لە بەینا
هەچی خارێ لە ڕێدا بوو چنیمۆ

لە دوورۆ بۆی شەمیمی کاغەزت هات
بە تەرزی گوڵ، بە دەم بادی نەسیمۆ

بە ڕەسمی «ئەلف و دال و بێ» وەرم گرت
چ وەرگرتن: بە «میم و ئەلف و چیم»ۆ

گرفتارم حەقیقەت لەم مەقامە
وەکوو گەوهەر بە دەس شەخسی لەئیمۆ

لەلای ناری هەچی خەرمانی غەم بوو
بە مەجمووعی ڕەقیباندا بەشیمۆ