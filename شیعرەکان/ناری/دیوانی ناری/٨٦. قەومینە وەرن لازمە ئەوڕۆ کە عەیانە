شاعیر: ناری
کتێب: دیوانی ناری
سەرناو: قەومینە وەرن لازمە ئەوڕۆ کە عەیانە

قەومینە وەرن، لازمە ئەوڕۆ کە عەیانە
دیققەت لە ئەساسی هونەری ئەهلی زەمانە

هەر نوکتە لە بۆ ئێوە، کەوا بێتە بەیانۆ
شەرحێکی لەتیفە، بە پڕ و پووچی مەزانە

ئەسنافی بەنی نەوعی بەشەر سەیری لە هەر لا
ئاساری زەکا و عەمەل و عیلمی بەیانە

سینفێکی بە تەییارەوە مەربووتە خەیاڵی
دایم لە هەوار و لە فەلەک کەسبی گەڕانە!

سینفێکی بە تەل مایلە، سینفێ بە مەعادین
سینفێکی لە بۆ تۆپ و تفەنگ فیکری ڕەوانە

ئەم نوکتەیە سەربەستە نەبێ چاکە بە کوردی
هەر کوردە کە وا غافڵ و بێ -- نەزانە

هەر کوردە لە هەر دەوڵەت و هەر بەگلگ و هەرجێ
پەیوەستە بەبێ ---- ویردی زەمانە

هەر یەک بە سەر و سوورەت و هەیئەت وەکوو شێرە
ئەمما لە هونەر خاڵی و لایەق بە نەمانە!

یا مەدح و سەنای پینەچی و دۆم و خەڕاتە!
یا باسی گەز و شایەن و تەعریفی قەپانە

یا سرتە لە سمت و کەفەلی لووسی هەتیوە!
یا بەحسی خەت و خاڵ و سەر و زوڵفی ژنانە!

ئیسمێ کە نەبێ جیسمی بە زەرفی دوڕ و دانە!
وەک سواڵەت و وەک کاشییە کۆنی هەمەدانە

قەومینە بەسە غەفڵەت و بەدبەختی هەتا کەی؟
زۆر حەیفە لەگەڵ قەسری ئیرەم بەحسی کولانە!

بێدار و تەلەب کاری جیهان پاکی ئەزانێ!
سوعبەت نییە دڵسۆزییە ئەم مەوعیزەمانە