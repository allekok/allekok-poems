شاعیر: ناری
کتێب: دیوانی ناری
سەرناو: مەخمووری مەی و غەمزەیی دوو نێرگسی کاڵم

مەخمووری مەی و غەمزەیی دوو نێرگسی کاڵم
پاماڵی خوماری مەیە، ئیدراک و کەماڵم
بێ شەمعی ڕوخی شەوقی نییە گۆشەیی ماڵم
بۆ میهری وەفا، شاهیدی مەیخانەیە حاڵم
دیدەکاڵ و شەمعی ماڵ و ڕوو بە خاڵم بۆ نەهات؟ 

کارم هەموو گریانە بە دەم میحنەت و دەردۆ
مردم لە ئێش و ئۆفی قسەی دوژمن و بەدگۆ
بۆ شیوەنی من دەنگی نەبوو، تورکی جەفاجۆ
لەم تالیع و بەختی بەد و سەرگەشتە خودا ڕۆ
تورکی چین و مەهجەبین و نازەنینم بۆ نەهات؟ 

بێ نەغمەیە یەک بارە چەمەن داخی گرانم
گوڵشەن بە دەمێ چۆڵە، بەبێ سەروی ڕەوانم
بێ شاهید و بێ مەیل و شەکەرڕێزی جیهانم
وێران و پەرێشانە، عەجەب باخی گوڵانم
نەو غەزال و قەد نیهال و بێ میسالم بۆ نەهات؟ 

شیعرم وەکوو مەی باعیسی ئەنواعی نیشاتە
سەرمایەیی شۆر و تەرەب و عەیش و حەیاتە! 
تووتیی دڵەکەم مونتەزیری قەند و نەباتە! 
بۆ نوقڵی دڵی عاجز و بێ سەبر و سوباتە! 
بادە نۆش و قەند فرۆش و سورمە پۆشم بۆ نەهات؟ 

شەیدا سیفەت و عاجز و بێ سەبر و شەکیبم
ئاشوفتە و سەرگەشتە و بێ یار و حەبیبم
هەر من لە تەرەب عاشقی بێ سەهم و نەسیبم
گیرۆدەیی دەردی ستەم و دەستی ڕەقیبم
تورکی جەنگ و شۆخ و شەنگ و لالە ڕەنگم بۆ نەهات؟ 

بەهبەه لە گرۆهی سەفی مەستانە حیسابم
لای مورشیدی مەیخانە مولەققەب بە جەنابم
هەم ساقی و هەم جورعەکەشی جامی شەرابم
ئوستادی نەی و تار و مەی و چەنگ و ڕوبابم
بادە خواه و موو سیاه و کەچ کولاهم بۆ نەهات؟ 

بێ نەشئەیی دیدەم، شەوی یەڵدایە مەقامم
خاڵی لە شەمیمی گوڵ و شەوبۆیە مەشامم
چونکوو ئەسەری قەت نییە، ئەنجامی مەرامم
بێ ڕەونەق و تەرتیبە، گوڵی نەزم و کەلامم
نووری چاو و بۆ گوڵاو و توڕڕە خاوم بۆ نەهات؟ 

بیمار و نەخۆشم، بە غەم و میحنەت و هیجران
ئیشم بە هەموو دەم بووەتە شیوەن و گریان
ئارامی نەما مورغی دڵم، مات و پەرێشان
بۆ ڕەحمی نەبوو، لوتفی نەما کەس بە غەریبان؟ 
دیدە باز و عیشوە ساز و دڵ نەوازم بۆ نەهات؟ 

بێ یارم و بێ هەم سوخەن و هەم نەفەسێکم
بێ هەمدەم و بێ یار و بەبێ دادڕەسێکم
بۆ نوکتەیی شیرین نەفەسی وەک مەگەسێکم
موحتاجی نیگاه و نەزەری میهری کەسێکم
هەم زمان و نیکتەزان و میهرەبانم بۆ نەهات؟ 

ناری چییە لوتفی نییە دەربانی نیگارم؟ 
سووچت چییە لاتاقمی دیوانی نیگارم؟ 
بتکەم بە فیدای توڕڕەیی فەرمانی نیگارم
تۆ بێژە بە یاران و غوڵامانی نیگارم
ئەمری شاه و حوکمی جاه و دەفعی ئاهم بۆ نەهات؟