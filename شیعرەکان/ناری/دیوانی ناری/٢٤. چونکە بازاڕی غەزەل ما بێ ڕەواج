شاعیر: ناری
کتێب: دیوانی ناری
سەرناو: چونکە بازاڕی غەزەل ما بێ ڕەواج

چونکە بازاڕی غەزەل ما بێ ڕەواج
ئێستە من مەشغووڵی جاوم، ناعیلاج

تاجری بێ مایەم و هەردەم بە زۆر، 
پێم دەکا هەی شاڵی شەش پێ ئیحتیاج

موڵکی تەن بێ مەزرەعەی دڵ ماوەتۆ
تەرح و مونها بوو لە تەکلیف و خەراج

کەی دەبێ جەمعیەتی خاتر لەبۆم؟ 
تا وجوودم لۆکە بێت و غەم هەلاج

سەیری ساز و مەیکەدە لەم عەسرەدا
بوو بە فەرزی عەینی و سوننەت بە باج

زوڵمەتی جەهلە و نەما بەرقی «حیسام»
بێ بەها ما شەعشەعە و شەوقی سیراج

بەختە ئەسبابی شکۆه و سەڵتەنەت
کەی بە تەختەی تەختی دارینە و بە تاج

وا لە ترسی غەم لە ناری ڕەم دەکا
دەم بە دەم وەک سەیدی وەحشی ئیبتیهاج