شاعیر: ناری
کتێب: دیوانی ناری
سەرناو: ئەی مەزهەری لوتف و کەرەم و ڕەئفەتی مەعبوود
لەبارەی شیعر: بۆ شێخ بابە عەلی

ئەی مەزهەری لوتف و کەرەم و ڕەئفەتی مەعبوود
ئەی گەوهەری بەحری شەرەفی ئەحمەد و مەحموود
ئەی تازە نیهالی چەمەن و گوڵشەنی مەقسوود
یاڕەببی نەبێ بازی خەیاڵت لە خەتەردا
سەییادی هونەر بێ، لە موقاماتی سەفەردا

ئەی گەنجی گرانمایە لە بۆ میللەتی کوردان
دەرمانی شیفا بەخشی هەموو عیللەتی کوردان
ئەی دافیعی دەرد و ئەلەم و زیللەتی کوردان
یاڕەببی نەبێ زاتی ڕەئووفت لە مەلا لا
بێ بەهرە نەبێ جیسمی لەتیفت لە جەلا لا

ئەی خاک و غوباری قەدەمت تاجی سەری من!
ئەی سورمە لە بۆ بینشی چاو و بەسەری من!
ئەی شاهی ڕوخت ڕەونەقی بازی نەزەری من
پەیوەستە ڕەفیقت مەدەد و لوتفی خوا بێ
هەم سوحبەتی تۆ، زومرەیی ئەربابی وەفا بێ

بەغدا کە وەکوو میسرە ئەتۆ یووسفی سانی
وریا بە نەوەک یاری عەزیزێ بە نیهانی
بتخاتە ئەنێو مەکر و فسوونێکی زوبانی
ئاشوفتە نەبێ نەزمی خەیاڵت بە خەیاڵێ
یاڕەببی نەبی بەند و گرفتاری جەماڵێ

ناری نییەتی لایقی تۆ نەزم و سوپاسی
قابیل نییە بەغدا درەوی قووتی بە داسی
زیبا نییە دیبا ڕوخی بگری بە پەڵاسی
ئەی مەردمەکی دیدە لە بۆ فەرشی کەلامت
خۆزگەم بە کەسێ حازرە بو شەهدی کەلامت