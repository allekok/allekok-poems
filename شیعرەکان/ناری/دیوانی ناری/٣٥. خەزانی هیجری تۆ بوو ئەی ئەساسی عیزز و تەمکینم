شاعیر: ناری
کتێب: دیوانی ناری
سەرناو: خەزانی هیجری تۆ بوو ئەی ئەساسی عیزز و تەمکینم
لەبارەی شیعر: بۆ شێخەکانی تەوێڵە و بیارە

خەزانی هیجری تۆ بوو، ئەی ئەساسی عیزز و تەمکینم! 
شکستی دا بە باغاتی، خەیاڵی قەلبی غەمگینم

نەما تەرتیبی ئەلفازی مەعانی بۆ کەلامی من
دەسا چی بکەم لە باغی حوسنی بێ ئاسار و پەرژینم

غەزەل باوی نەما، بێ مشتەری ما، هەر وەکوو تەقوا
بەسەر چوو ڕەونەقی بازاڕی نەزمی شۆخ و ڕەنگینم

لە غەیرەز تۆ نەبێ، ئەی خوسرەوی موڵکی مەعانی کێ؟ 
دەمێ بێت و تەماشا کا لە شێوەی شیعری شیرینم! 

کەلامم خاڵییە، وەک مەنجەڵی ماڵی مەلا ئیمڕۆ
لە پێخۆری مەعانی، بۆیە وا بێ وەزع و تەحسینم

بلووری دڵ شکا، وەک جامی مەی، فکرم ڕژا وەک مەی
نیشانەی دڵشکاویمە، سروشکی ئاڵی خوێنینم! 

موریدی عیشقی تۆ، گرتوویەتۆ، بۆ زیکری تۆ، بێ تۆ! 
دووسەد تەسبیحی سەد دانە، لە دانەی لەعلی ئەسرینم! 

بە یادی لەززەتی هەنجیری لوتف و شەهدی ئەلفازت
خەریکی حیفزی سوورەی نَحل و ئایاتی والتِّینم

مەلا ئامادە بێ وا چاکە هەر وەختێ بەسەر سەرمۆ
ئەسیری هیجری تۆم و هەر نەفەس موحتاجی یاسینم

لە حەلقەی فەوجی دەربانی عەلائەددینی عوسمانی
قبووڵی خاتری پاکی ضیاء الحقِ و الدّینم

بە شەرتێ دەوڵەتی لوتفت حەواڵەی حاڵی ناری بێ
بە دڵ بێباک و موستەغنی لە موڵکی چین و ماچینم